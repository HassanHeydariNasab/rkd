<h1>دیدار دوم</h1>
<h2>آقای یوهان</h2>

<h3>موضوعات:</h3>
اختلاف سن و جنس، سالمندی، بیماری روانی، رفتار و ظاهر غیرمعمول، تنهایی، جنگ، اردوگاه اسرا، مرگ، رنج از یادآوری خاطرات<br>
<p>
مایکل در همان روستای پدربزرگ زندگی می‌‌کند. او از من بزرگ‌تر است و به همین خاطر بی‌اندازه مغرور است. ما موضوع مشترکی برای صحبت نداریم، چون او فقط به ماشین و بازی‌های رایانه‌ای علاقه‌مند است. با وجود این گاهی وقتی والدین و پدربزرگم سرگرم کارهای خودشان هستند، من با مایکل هم بازی می‌کنم، چون اینجا دوست دیگری ندارم. بنابراین گاه حتی وجود یک پسر کسل‌کننده مثل مایکل هم غنیمت است.</p><p>
مایکل پدر پدربزرگی دارد که احتمالاً عجیب‌ترین آدم روی زمین است! اول اصلاً نمی‌دانستم که او پدر پدربزرگ مایکل است، چون معمولاً همه او را آقای یوهان صدا می‌کنند. خانواده یوهان، در و همسایه، پستچی و ... خلاصه همه او را به همین نام می‌شناسند. مایکل می‌گوید از وقتی به یاد دارد، همیشه او را به همین نام صدا می‌کنند.</p><p>
آقای یوهان با کسی حرف نمی‌زند. فقط به یک نقطه خیره می‌شود. او نگاه خیلی عجیبی دارد، انگار که اصلاً چیزی را نمی‌بیند. ظاهراً هیچ‌گاه لبخند روی لبانش نقش نمی‌بندد. فقط سنگین نفس می‌کشد. هرچند هم که هوای بیرون گرم باشد، او همیشه کلاه پشمی بر سر دارد و بلوز کلفت می‌پوشد. عجیب است، نه؟ یک روز از لابه‌لای شاخ و برگ درختچه‌ها نگاه می‌کردم که دارد چه کار می‌کند. می‌توانم قسم بخورم که داشت با خودش یا یک موجود نامرئی حرف می‌زد! من اصلاً نمی‌دانم چطور چنین چیزی پیش می‌آید. آیا بعضی با کسانی که فقط خودشان قادر به دیدن آنها هستند حرف می‌زنند؟ مثلاً با ارواح؟ وای خدای من، من خیلی از ارواح می‌ترسم. ولی به نظر می‌‍‌آید آقای یوهان اصلاً از آنها نمی‌ترسد.</p><p>
وقتی هوا خوب و مطبوع است، او اغلب روی نیمکت مقابل خانه‌شان می‌نشیند و نان خشک می‌خورد. می‌دانم که نان خشک برای سلامتی خوب است. مادر می‌گوید نان خشک، دندان‌ها را محکم و پوست را شاداب و خوب نگاه می‌دارد. ولی آقای یوهان که اصلاً دندان ندارد، چون خیلی پیر است، حتی از پدربزرگ هم بزرگ‌تر است. روی پوستش هم نمی‌تواند اثر چندانی داشته باشد، چون بینی، گونه‌ها و گوش‌های آقای یوهان همیشه سرخ است. وقتی به مادرم گفتم که قیافه آقای یوهان شبیه نیکلاس مقدس است، او قدری عصبانی شد و گفت که چهره بعضی آدم‌ها این‌طوری است و کسی نباید به آنها بخندد. ولی آن موقع من واقعاً اصلاً نخندیدم!</p><p>
گاه آقای یوهان ناگهان از روی نیمکت بلند می‌شود و یکدفعه می‌دود، انگار که بخواهد از دست کسی فرار کند. او می‌دود، می‌دود و می‌دود... و درنهایت پشت درختچه‌ها کنار مغازه‌ای در دهکده، یا زیر نیمکت ایستگاه اتوبوس پنهان می‌شود. آن‌وقت والدین مایکل خیلی نگران می‌‌شوند. آنها در آن دور و اطرف دنبال آقای یوهان می‌گردند تا او را پیدا کنند، آن وقت باید مدت زیادی با او صحبت و خاطرجمعش کنند که خطری تهدیدش نمی‌کند و می‌تواند با خیال راحت دوباره به خانه برگردد.</p><p>
در این مواقع مایکل عصبی می‌شود و حتی برای بازی هم از خانه بیرون نمی‌رود، چون دوستانش او را مسخره می‌کنند و می‌گویند در خانه‌شان یک دیوانه هست و چون آقای یوهان دیوانه است، مایکل هم مطمئناً روزی دیوانه خواهد شد.</p><p>
من از پدربزرگم پرسیدم، چه بلایی سر آقای یوهان می‌آید و آیا واقعاً مایکل دیوانه خواهد شد؟ پدربزرگ دستی به ریش خود کشید (او همیشه عادت دارد موقع فکر کردن این کار را بکند) و سپس از تاقچه یک کتاب با عکس‌های سیاه و سفید آورد. در عکس‌ها دالان‌هایی از سیم‌خاردار، سربازانی مسلح و آدم‌های زیادی با لباس‌هایی شبیه به لباس‌خواب و راهراه دیده می‌شد. حتی بچه‌های خردسال لاغرمردنی و وحشت‌زده هم در عکس‌ها دیده می‌شدند. من تنهایی می‌ترسم به آن عکس‌های وحشتناک نگاه کنم. با وجود این، پدربزرگ با آرامش همه چیز را برایم توضیح داد. </p><p>
او برایم تعریف کرد وقتی آقای یوهان خیلی کوچک بود، جنگ بزرگی درگرفت. یک روز، آدم‌های بد او و همه اعضای خانواده‌اش را ربودند و آنها را به اردوگاه اسرا بردند. اردوگاه، زندان مخصوصی است که آدم‌ها را، از هر گروه سنی، هرچند هم کار بدی نکرده باشند در آن نگاه می‌دارند. سربازان از آنها بیگاری می‌گرفتند و با وجود سرما و یخبندان مجبورشان می‌کردند ساعت‌ها سرپا بایستند. همچنین به آنها جیره ناچیزی می‌دادند. همه این‌ها باعث شد بسیاری از اسرا تلف شوند و یا بیماری جدی پیدا کنند. به همین دلیل در اردوگاه بینی و گونه‌های آقای یوهان از شدت سرما و یخ‌زدگی دچار سوختگی شد و امروز چنین صورت زشتی پیدا کرده و همیشه لباس کلفت می‌پوشد. چون چند سال دائم گرسنگی کشیده، پس از بازگشت به منزل او خیلی خوشحال بود که در روز می‌تواند غذا بخورد. با وجود این از آن موقع تاکنون همیشه می‌ترسد که نکند بازهم غذا به او نرسد. به همین خاطر همیشه نان خشک پیش خودش نگه می‌دارد. </p><p>
در اردوگاه اسرا همه نزدیکان آقای یوهان و بیشتر آشنایانش جان خود را از دست دادند. نگهبان با شلیک گلوله مادرش را کشت. آقای یوهان شاهد این صحنه دردناک بود و هیچ‌گاه نتوانست آن تصویر را از ذهن خود پاک کند. روزی او به پدربزرگ گفت خواب می‌بیند که دارد با مادرش حرف می‌زند. گاهی حتی به نظرش می‌آید که او برگشته و در کنارش ایستاده است. آنگاه شروع می‌کند و از وضعیت خود برای مادرش می‌گوید. در روزهایی که حالش بدتر می‌شود، وقتی خاطرات برایش تداعی و در تصوراتش آن آدم‌های بد ظاهر می‌شوند، آن وقت آقای یوهان انگار دوباره به دوره کودکی خود بازمی‌گردد و از صحنه‌های گذشته می‌گریزد. یعنی مثل اردوگاه از ترس این‌که نکند بلایی سرش بیاورند هراسان می‌دود تا خود را در جایی پنهان کند.</p><p>
حال می‌دانم که مردم حق ندارند به او دیوانه بگویند. این کار دور از ‌ادب است. پدربزرگ می‌گوید که آقای یوهان در زندگی متحمل رنج‌های فراوانی بوده و به همین دلیل رهایی از خاطرات گذشته برای او آسان نیست. از این رو کارهای او قدری عجیب به نظر می‌رسد، ولی همیشه انسانی خوب و مهربان است که سرگذشتش می‌تواند درس‌های زیادی برای ما به همراه داشته باشد.</p><p>
حتی اگر کسی کاری متفاوت از اکثریت اطراف خود انجام می‌دهد، به این معنی نیست که او آدم بدی است و باید ایشان را از خود راند. کسانی که در زندگی تجربیات سختی را پشت سر گذاشته‌اند، به توجه ویژه و مهربانی نیاز دارند. حتی اگر تمایل به صحبت ندارند، مطمئناً از این‌که دست‌کم کسی با آنها همراه باشد خوشحال خواهند شد. به لطف همین اندک، آنها خود را مورد توجه اطرافیان و در امنیت احساس خواهند کرد.</p>
