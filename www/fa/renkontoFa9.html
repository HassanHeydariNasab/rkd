<h1>دیدار نهم</h1>
<h2>داریا</h2>

<h3>موضوعات:</h3>
ظاهر و رفتار غیرمعمول، کولی‌ها، فقر، گرسنگی، دزدی، کلیشه‌های منفی، پیشداوری، تبعیض، کودکان بی‌خانمان
<br>
امروز روز خانه‌تکانی است. بابا می‌گوید موقع خانه‌تکانی تمام خانه به‌هم‌‌می‌ریزد، بنابراین برای دیوانه‌نشدن راهی منزل پدربزرگ می‌شود. معمولاً هم عصر برمی‌گردد و برای همه کلوچه‌های خوشمزه می‌خرد. در این میان، با مامان، به گنجه‌ها و قفسه‌ها از بالا تا پایین نگاه می‌اندازم و وسایلی را که پیدا می‌کنم در دو جعبه جداگانه می‌گذارم. در جعبه اول چیزهایی را که قرار است نگه‌داریم و در جعبه دیگر آنهایی که دیگر مورد استفاده نیست.</p><p>
ضمن خانه‌تکانی پیش می‌آید که هدیه‌هایی بگیریم، یا چیزهایی بخریم که الان هم در خانه داریم و بالاخره این‌که یک‌سری وسایل هم دیگر به درد نخورد. از این رو گاه از یک کتاب یا اسباب‌بازی‌ یک جفت دارم که دیگر مناسب سن من نیستند یا هیچ‌وقت مورد علاقه من نبودند (مامان‌بزرگ ماریا همیشه از این‌ چیزها می‌خرد). ولی اکثر چیزهایی که لازم ندارم لباس است، چون من سریع قد می‌‌کشم و آنها دیگر اندازه‌ام نیست. مامان می‌گوید نباید آنها را دور انداخت یا در زیرزمین گذاشت که از بین بروند. او می‌گوید باید این لباس‌ها را میان کسانی که به آنها نیاز دارند پخش کرد که مطمئناً از داشتن‌شان خوشحال هم خواهند شد.</p><p>
بیشتر وقت‌ها، حتی گاه تمام روز، داریا در محوطه مشغول بازی است. او همین نزدیکی، در کلبه‌ای چوبی زندگی می‌کند و هیچ‌وقت تنها نیست. همیشه چند نفر در خانه‌شان هستند. او چند برادر و خواهر، عمو و دایی و خاله و عمه دارد... مامان می‌گوید که خانواده داریا خیلی دوست دارند یک‌جا دور هم جمع باشند، چون آنها کولی هستند. به همه این‌ها سنت می‌گویند.</p><p>
خانواده داریا خیلی فقیر است. پدرش مقطعی کار می‌کند و مادرش خانه‌دار است و از بچه‌ها نگهداری می‌کند. در مدرسه، داریا با من همکلاس است، ولی خیلی به‌ندرت – یک‌بار در هفته، حتی کمتر - به مدرسه می‌آید. او باید در کلاس بالاتری باشد، اما به دلیل پایین بودن نمراتش مجبور است درس‌های همان کلاس را دوباره بخواند، برادر و خواهرهایش هم مثل او هستند.</p><p>
داریا می‌گوید از مدرسه خوشش نمی‌آید. او طاقت ندارد تا پایان درس سر جایش بنشیند و اگر در کلاس وقتش را به بطالت بگذراند، خانم معلم‌مان غر می‌زند. داریا همیشه چیزهایی را که مردم به او می‌گویند، نمی‌فهمد، چون خانواده‌اش در خانه تنها به زبان کولی‌ها صحبت می‌کنند. بنابراین داریا در مدرسه کسل و بی‌حوصله است، خوب درس نمی‌خواند و تکالیفش را انجام نمی‌دهد. همین‌طور دوست ندارد برای ژیمناستیک لباس‌هایش را عوض کند، چون خجالت می‌کشد. بیشتر وقت‌ها پیراهنش کثیف و پاره است. در خانه‌شان آب شیر ندارند، گاهی حتی برق هم ندارند، بنابراین شست‌وشو و نظافت همه چیز برایشان مقدور نیست.</p><p>
بچه‌های مدرسه چندان از او خوششان نمی‌آید. آنها می‌گویند داریا خنگ و  کثیف است و بوی بدی می‌دهد. وقتی کسی اذیتش کند، به برادرهایش، که تندخو هستند و کسانی را که در مورد او چیز بدی گفته باشند کتک می‌زنند، چغلی می‌کند. آن‌وقت افتضاح بزرگی به بار می‌آید و همه باید برای توضیح مشکلات به دفتر مدیر بروند. در این مواقع خانم معلم‌مان ناراحت می‌شود و والدین داریا را به مدرسه می‌خواهد. بعد از این اتفاقات داریا چند روز به مدرسه نمی‌آید.</p><p>
بچه‌ها داریا را به منزل خود دعوت نمی‌کنند، چون فکر می‌کنند که او دزدی می‌کند. یک روز او از داخل کیف من ساندویچی برداشت، چون گرسنه بود. وقتی من این قضیه را به مامان گفتم، خیلی ناراحت شد و از آن‎‌موقع مامان یک ساندویچ اضافه هم برای من می‌گذارد. این‌طوری من همیشه می‌توانم خوراکی‌ام را با داریا قسمت کنم و وقتی او در مدرسه نیست، به کسی که گرسنه است بدهم. در کلاس ما بچه‌هایی هستند که در خانه صبحانه و گاه حتی ناهار هم نمی‌خورند. والدین آنها بیکار هستند، بنابراین بیشتر مواقع حتی برای سیر کردن شکمشان پول ندارند.</p><p>
زمانی پدربزرگ کتاب و عکس‌هایی به من نشان داد که تعریف می‌کند زمانی کولی‌ها با درشکه از کشوری به کشور دیگر سفر می‌کردند. آنها اسب و خرس‌های مهارشده داشتند و دیگ‌های بزرگ و تابه به مردم می‌فروختند. کولی‌ها با کارت‌هایی از آینده خبر می‌دادند و لباس‌های گل‌منگلی می‌فروختند. حالا آنها دیگر این کارها را نمی‌کنند. دیگر کسی از آنها تابه و لباس‌ نمی‌خرد، چون این ملزومات در فروشگاه‌های بزرگ ارزان‌تر و طبق سلیقه مشتری با تنوع بیشتری پیدا می‌شود. در مراکز شهر، جایی که آنها الان ساکن هستند، امکان پرورش اسب یا خرس وجود ندارد. پدربزرگ می‌گوید دنیا دیگر عوض شده است، ولی بعضی از آنها نمی‌خواهند این موضوع را قبول کنند.</p><p>
به همین دلایل حالا بسیاری از کولی‌های خیلی فقیر هستند و از عهده حل مشکلات مختلف برنمی‌آیند. به خاطر این‌که مدرسه نمی‌روند، خیلی از آنها خواندن و نوشتن بلد نیستند. بنابراین کسی به آنها کار نمی‌دهد. اگر آنها خانواده پرجمعیتی نداشتند که کمک‌حالشان باشد، زندگی بسیاری‌شان بسیار سخت می‌شد.</p><p>
حتی اگر کسی فقیر است، لباس‌های مد روز ندارد و بوی خوبی از او به مشام نمی‌رسد، درس‌اش تعریف ندارد و وقت خودش را در خیابان می‌گذراند، به این معنی نیست که او آدم بدی است و باید از او دوری کرد. هر خانواده‌ای مشکلات خاص خود را دارد و سعی می‌کند براساس توانایی خود- گاه نتیجه‌بخش و گاه بی‌نتیجه- به حل آنها همت گمارد. به‌جای تماشای یک فرد فقیر یا دوری از او، شایسته است با سرگذشتش آشنا شویم و متقابلاً دنیایمان را با ایشان تقسیم کنیم. این امر درس زندگی بسیار مهمی برای همه ماست.
</p>
