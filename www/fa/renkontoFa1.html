<h1>دیدار اول</h1>
<h2>با کامیلا آشنا شوید</h2>

<h3>موضوعات:</h3>
تنوع اسامی، رفتار غیرمعمول، بیماری و شایعات<br>
<p>
سلام، من کامیلا هستم.</p><p>
پدر و مادر و پدربزرگم مرا «میلا» صدا می‌زنند، ولی فقط وقتی که رفتار خوبی دارم. به‌هرحال اگر کار درستی از من سر نزند یا زیاد غر بزنم و شکایت کنم، آن وقت به من «کامیلا» می‌گویند. به نظرم «کامیلا» یک اسم خیلی رسمی است، نظر شما چیست؟ ولی می‌گویند یک شاهدخت کامیلا هم وجود دارد و بدم نمی‌آید اگر روزی مردم مرا با این نام صدا کنند. البته من بعداً باز هم در مورد این موضوع فکر می‌کنم.</p><p>
من از اسم خودمانی «کاما» بیشتر خوشم می‌آید. مادرم می‌گوید این هم مثل «میلا» اسم قشنگ و نازی است و می‌توانم هر دو اسم را داشته باشم. چون به‌هرحال همه مرا با این دو نام می‌شناسند. بنابراین دوستانم، همکلاسی‌هایم و حتی خانم‌ معلم، مرا در مدرسه «کاما» صدا می‌کنند. در هر صورت من برای خودم یک اسم منحصربه‌فرد دارم. شما هم حتماً برای خودتان یک اسم منحصربه‌فرد دارید. حتی اگر این‌طور هم نباشد، چندان مهم نیست و شما می‌توانید هر اسمی را که دلتان می‌خواهد برای خودتان انتخاب کنید. اگر هم یک روزی با هم روبه‌رو شویم، قول می‌دهم شما را با همان اسمی که دوست دارید صدا ‌کنم.</p><p>
باوجود این‌که اسم منحصربه‌فردی دارم، اما یک دختر خیلی معمولی هستم، شاید هم ساده‌تر از من کسی در دنیا نباشد. من از خواندن کتاب‌های مصور، سرسره‌بازی و تماشای برنامه‌های راز بقا خیلی لذت می‌برم. کمی دیگر که بزرگ‌تر شوم پدر و مادرم می‌خواهند یک سگ، یا گربه یا شاید هم یک خوکچه هندی برایم بخرند. فعلاً نمی‌دانم چه حیوان کوچکی را نگه دارم، چون هردفعه یک حیوان تازه نظرم را به خود جلب می‌کند و خوب البته همین تصمیم‌گیری را سخت می‌نماید.</p><p>
من در یک مدرسه ابتدایی درس می‌خوانم و بعد از این‌که تکالیفم را تمام کردم با بچه‌های همسایه به محوطه کنار خانه‌مان می‌رویم و با هم مشغول بازی می‌شویم. من سوپ گوجه‌فرنگی و خیارهایی را که در خامه خوابانده شده باشند خیلی دوست دارم. یک ژاکت راهراه هم دارم که مادر‌بزرگم آن را برایم بافته بود. من آن ژاکت را خیلی دوست دارم. مادربزرگم به دلیل کهولت سن و بیماری از دنیا رفت. به همین خاطر هم الان بیشتر وقت‌ها به اتفاق پدر و مادرم به دیدن پدربزرگ که حالا تنها و غمگین است می‌رویم. اسم مادربزرگم «کامیلا» بود و مادرم می‌گوید بعد از او، من این اسم را دارم. عجیب است، چون وقتی من به دنیا آمدم مادربزرگ هنوز زنده بود، بنابراین چطور بعد از او این اسم روی من گذاشته شد؟ من واقعاً درست سردرنمی‌آورم و یک وقتی از پدر و مادرم می‌خواهم که بیشتر برایم توضیح بدهند.</p><p>
من خیلی دلم می‌خواهد به پدربزرگ در دهکده سر بزنیم. هرچند دوست ندارم؛ موقع روبوسی ریش‌هایش مثل سوزن در صورتم فرومی‌رود و گاهی هم خیلی محکم بغلم می‌کند. ولی بعدش حقیقتاً با پدربزرگ خیلی خوش می‌گذرد. او روزنامه‌نگار بود و به همه جا سفر می‌کرد. با آدم‌های زیادی صحبت می‌کرد و از آنها عکس می‌گرفت و بعد همه را در یک مجله رنگی یا در رادیو تعریف می‌کرد. این کار برایش سخت نبود، چون او یک اسپرانتودان است. پدربزرگ به زبان جهانی اسپرانتو صحبت می‌کند و به لطف همین زبان همه جا دوستان خیلی زیادی دارد. عالی است، نه؟</p><p>
پدربزرگ می‌گوید که دنیا خیلی بزرگ، اسرارآمیز و باشکوه است. او آلبوم عکس‌هایش را از گنجه بیرون می‌آورد تا از چیزهای دیدنی‌ برایم حرف بزند. خیلی کیف دارد. البته همه این‌ها را در تلویزیون یا اینترنت هم می‌شود دید، ولی از زبان پدربزرگ شنیدن، لذت دیگری دارد، چون او خیلی بامزه همه چیز را تعریف می‌کند. پدربزرگ می‌گوید که من هم مثل او وراجم، به همین خاطر هنوز هم مرا بیشتر دوست دارد. پدربزرگم بامزه است، نه؟</p><p>
به لطف همین وراجی‌ها حالا من دیگر می‌دانم که در دنیا آدم‌ها با هم تفاوت دارند. بعضی کوچک هستند، مثل آگاتا، دخترکوچولوی همسایه که پدر و مادرش هرروز صبح او رابه پارک کودک می‌آورند. بعضی دیگر قدبلند و خیلی بزرگ هستند و کفش‌های یقر می‌پوشند، مثل پدرم. بعضی پیرند، مثل آقای ایرک که همسایه پدربزرگ است. بعضی‌ هم بچه هستند، مثل امیلا کوچولو که طبقه همکف ماست و هفته پیش اتفاقاً دندانش هم افتاد. ظاهر آدم‌ها با هم متفاوت است، بعضی‌ها صورت گردی دارند، مثل آقای هنریکو که نگهبان شب است و یکشنبه‌ها دوست دارد تا خرخره پاستا بخورد. بعضی‌ها چاق هستند و روی بینی‌شان جوش دارند، مثل پتروی دبیرستان که به‌طور عجیبی حرف می‌زند و تا یک دختر از کنارش عبور می‌کند زود سرخ می‌شود. خوب، آدم‌های زیادی در کشورهایی که خیلی دورتر از ما هستند زندگی می‌کنند و اصلاً زبان ما را نمی‌فهمند!</p><p>
ما از بعضی‌ها خوشمان می‌آید و از بعضی دیگر نه، دلیلش را من هم نمی‌دانم. گاه اگر با پسری از قبل آشنا نباشم پیش خودم می‌گویم که شاید از او خوشم نیاید، ولی وقتی با هم دوست می‌شویم، می‌بینم که او مهربان است و می‌توانیم با هم بازی کنیم.</p><p>
مثلاً یک زمانی من از آقای پترو خوشم نمی‌آمد، چون سگ بزرگی داشت و موقع رد شدن از راهرو خیلی بلند سرفه می‌کند، حتی در شب که همه خواب هستند. گاهی با سرفه آقای پترو از خواب می‌پرم و به همین خاطر حتی می‌ترسم که به او سلام کنم. به غیر از این بعضی از پسرهای بزرگ‌تر همسایه هم می‌گویند که آقای پترو بی‌شک یک تبهکار است، چون هیچ آدم عادی‌ای شب و در باران با سگش به پیاده‌روی نمی‌رود.</p><p>
یک روز وقتی داشتیم با پدر و مادرم قدم می‌زدیم، آقای پترو به ما نزدیک شد و فهمیدم که او یک آدم کاملاً عادی است. آقای پترو حتی به من اجازه داد تا سگش را نوازش کنم! پدرم بعداً به من گفت که او در جوانی در یک کارخانه مشغول کار بود و به بیماری آسم مبتلا شد. آسم یک بیماری است که آدم بیشتر وقت‌ها سرفه می‌کند، ولی اصلاً مسری نیست. دکتر به آقای پترو توصیه کرده وقتی احساس می‌کند حالش خوب نیست یا تنگی نفس پیدا می‌کند با سگش برای پیاده‌روی بیرون برود. حالا من دیگر از او نمی‌ترسم و گاهی حتی ما با هم در محوطه با سگش بازی می‌کنیم.</p><p>
پدربزرگ می‌گوید قضیه این است؛ بعد از آن‌که از نزدیک با کسی آشنا ‌شدیم، دیگر از او نمی‌ترسیم، دیگر از نظر ما عجیب نیست و خیلی از چیزهای دیگر را هم می‌فهمیم. بعد از آشنایی می‌فهمیم که آن فرد خیلی جالب و مهربان است، هرچند پیش از این به نظر می‌رسید غریبه و بد باشد. من از این‌که قبلاً فکر می‌کردم آقای پترو یک تبهکار است خجالت می‌کشم.</p><p>
حالا دوست دارم برایتان چند داستان تعریف کنم. این داستان‌ها درباره انسان‌هایی است که مشکلات مختلفی دارند. خوب، مسلماً بعضی از آن مشکلات حقیقتاً جدی است. چند وقت پیش، اگر من با یکی از آن آدم‌ها برخورد می‌کردم مسلماً بازهم قضاوتم همان‌طور بود که در ابتدا درباره آقای پترو داشتم و می‌ترسیدم حتی با بعضی‌هایشان هم صحبت کنم. با وجود این، آنها حقیقتاً غیرعادی هستند! نه به این دلیل که اسم‌های منحصربه‌فرد دارند، مثل اسم من، بلکه به این خاطر که در زندگی آنها اتفاقات غیرعادی رخ داده است. آنها با خیلی از ما تفاوت دارند و به همین خاطر هنوز هم جالب‌ به نظر می‌رسند؛ شبیه قهرمانان واقعی قصه‌ها. </p><p>
اگر این کتابچه را تنها مطالعه می‌کنید و چیز زیادی از داستان‌ها دست‌گیرتان نشد، از والدین یا آموزگارتان، حتی از پدربزرگتان (اگر هنوز در قید حیات است)، یا از یک آدم قابل اعتماد دیگر بخواهید که به شما کمک کند.</p><p>
خوب، من باید به تعریف مفصل داستان‌هایم بپردازم. سال‌های سال پیش... در ته دنیا... ای‌وای، درواقع این اصلاً مناسب نیست! داستان‌هایی که برایتان تعریف می‌کنم قصه یا افسانه نیست، ولی می‌توانند حتی دیروز، یا در همین نزدیکی اتفاق افتاده باشند! بنابراین آنها کاملاً به‌صورت معمولی شروع می‌شوند...</p>
