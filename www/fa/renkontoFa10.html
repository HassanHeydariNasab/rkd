<h1>مارکو و گابریلا</h1>
<h2>موضوعات:</h2>
خانواده ناتنی1، بیماری، گرسنگی، سلامت، اچ‌آی‌وی/ ایدز، کلیشه‌های منفی، پیشداوری، تبعیض
<br>
<p>
پدربزرگ همسایه‌های جدیدی دارد. در کلبه‌ای، در طرف دیگر دهکده پدربزرگ، یک «خانواده ناتنی» آمده ‌است2. خانواده ناتنی، خانواده‌ای است متشکل از مامان، بابا و بچه‌ها، ولی چندتا از بچه‌ها در عین حال والدین دیگری هم دارند. گاه والدین اول نمی‌خواهند یا نمی‌توانند از بچه‌های خود نگهداری کنند، بنابراین دنبال خانواده‌ای هستند تا آنها را به فرزندی بپذیرند و مثل فرزندان خود بزرگشان کنند.3</p><p>
همسایه‌های پدربزرگ چهار بچه دارند. ایرنا و پائولو، دو بچه‌ اول، موطلایی و چشم‌آبی هستند. آنها حالا دیگر بزرگ شده‌اند و خودشان تنهایی با دوچرخه به دبیرستان می‌روند. مارکو و گابریلا، دو بچه‌ دیگر همسایه‌های پدربزرگ، چشم و مومشکی‌اند و خیلی به هم شباهت دارند، چون دوقلو هستند. دوقلو یعنی این‌که مادرشان آنها را در یک روز به‌دنیا آورده است. مارکو و گابریلا تنها چند سال دارند4، ولی وقتی کمی بزرگ‌تر شوند به‌خاطر شباهت‌شان به هم می‌توانند دیگران را سر کار بگذارند، لباس‌هایشان را باهم عوض کنند و خود را جای دیگری جابزنند. جالب است، نه؟5</p><p>
مارکو و گابریلا از رومانی آمده‌اند و حداقل سه سال (اگر لازم باشد شاید هم بیشتر) نزد خانواده ناتنی خواهند ماند. آنها هنوز نمی‌توانند به زبان ما صحبت کنند، چون تازه شروع به یادگیری آن کرده‌اند. آنها در کشور خودشان مولداویایی حرف می‌زنند. والدین واقعی‌شان چند فرزند دیگر هم دارند و خیلی فقیر هستند. آنها تنها زندگی می‌کنند و بچه‌ها در پرورشگاهی خاص (خیلی از بچه‌های دیگر هم که به دلایل متعدد از زندگی در خانه‌ای که در آن به‌دنیا آمده‌اند محرومند، در آنجا نگهداری می‌شوند) و یا نزد خانواده‌های ناتنی دیگر بزرگ می‌شوند. آنها خیلی دلشان برای هم تنگ می‌شود و معلوم است که از این بابت خوشحال نیستند.</p><p>
همسایه‌های جدید پدربزرگ پزشک هستند. وقتی‌که آنها وقت آزاد دارند، لباس «دکتر- دلقک» می‌پوشند و برای سرگرم‌کردن بیماران به بیمارستان‌ها و کلینیک‌های مختلف سر می‌زنند. سه سال پیش آنها با گروهی از «دکتر- دلقک»‌ها عازم کشور رومانی شدند و آنجا در کلینیک‌های کودکان مبتلا به اچ‌آی‌وی/ ایدز کار کردند. آنها در آنجا مارکو و گابریلا را دیدند، به این بچه‌ها علاقه‌مند شدند و تصمیم گرفتند مدتی از آنها در کشور ما نگهداری کنند تا با آرامش درس بخوانند و در عین حال تحت درمان باشند.</p><p>
من هنوز خیلی‌خیلی کوچکم و نمی‌توانم6 توضیح بدهم که اچ‌آی‌وی/ ایدز چیست، ولی پدربزرگ می‌گوید بیماری خطرناکی است. اگر بیماران داروهای زیادی مصرف نکنند، حتی یک سرماخوردگی کوچک هم می‌تواند آنها را از پا بیندازد. بیماران مبتلا به اچ‌آی‌وی/ ایدز اغلب ضعیف و غمگین هستند و نیاز به استراحت زیاد دارند. خیلی‌ها از ایدز هراس دارند و سعی می‌کنند برای آلوده نشدن از روبه‌روشدن7 با این بیماران پرهیز کنند. آنها حتی از در آغوش گرفتن، دست‌دادن یا غذاخوردن با این بیماران ترس8 دارند. هرچند که امکان انتقال بیماری به این صورت وجود ندارد! همسایگان جدید پدربزرگ سال‌هاست با بیماران اچ‌آی‌وی/ ایدز سر و کار دارند و با آنها زندگی می‌کنند و البته در صحت و سلامت کامل به‌سر می‌برند.</p><p>
پدربزرگ می‌گوید در رومانی هزاران نفر به اچ‌آی‌وی/ ایدز مبتلا هستند. زمانی در آن کشور آدم‌های بدی حاکم بودند9 که سبب به‌وجود آمدن گرسنگی در بین مردم شدند.10 حتی بچه‌های پرورشگاه غذای کافی برای سیر کردن شکمشان نداشتند. از این رو فکر تزریق خون به کودکان، شبیه آنچه در بیمارستان‌ها برای تقویت بیماران انجام می‌شود، مورد قبول واقع شد. در نتیجه به بچه‌های گرسنه خون تزریق کردند. متأسفانه به اندازه کافی روی موضوع کنترل لازم صورت نگرفت و خون‌های گرفته شده از بیماران اچ‌آی‌وی/ ایدز خیلی سریع تزریق گردید. به همین خاطر بسیاری از کودکان بیمار شدند. حالا آنها دیگر بزرگ شده‌اند و اغلب این بیماری را به فرزندانشان انتقال داده‌اند. حل این مشکل بسیار سخت است.</p><p>
در تمام دنیا شنیدن اسم اچ‌آی‌وی/ ایدز وحشت به‌وجود می‌آورد. مردم از افراد آلوده به این بیماری می‌ترسند و حتی از مراجعه به پزشکانی که با بیماران مبتلا به اچ‌آی‌وی/ ایدز در ارتباط هستند هم واهمه دارند. اغلب اوقات مردم نمی‌خواهند بچه‌های سالم در یک مدرسه با این بیماران درس بخوانند. حتی گاه از ورود خانواده بیماران مبتلا به اچ‌آی‌وی/ ایدز به مکانی عمومی‌ جلوگیری می‌شود.</p><p>
بنابراین بیماران مبتلا به اچ‌آی‌وی/ ایدز و خانواده‌هایشان خیلی بداقبال هستند. بیشتر اوقات آنها برای این‌که شغل‌شان را از دست ندهند یا مجبور به فرار از جایی که در آن هستند نشوند، مشکل خود را پنهان می‌کنند. درک این مسأله که از بیماران دیگر با توجه و دلسوزی مراقبت می‌شود ولی از بیماران مبتلا به اچ‌آی‌وی/ ایدز هراس وجود دارد دشوار است. آنها حتی مورد اذیت واقع می‌شوند و مردم دوست ندارند این بیماران سر راهشان سبز شوند. در نتیجه بیماران اغلب این‌طور با خود فکر می‌کنند کسی آنها را نمی‌خواهد و آدم‌های بد و خطرناکی هستند. در حالی که چنین چیزی خلاف واقعیت است!</p><p>
مارکو و گابریلا هم به اچ‌آی‌وی/ ایدز مبتلا هستند، ولی به لطف کمک خانواده ناتنی‌ای که در آن زندگی می‌کنند و مصرف داروهای خوب، حالشان بهتر شده است و شاید زمانی هم بهبود یابند. مارکو و گابریلا همچون بچه‌های معمولی به‌ نظر می‌رسند و شیطنت‌های آنها را هم دارند. اگر کسی داستانشان را نداند، متوجه بیماری صعب‌العلاج آنها، و این‌که شاید مدت زیادی عمرشان به دنیا نباشد، نمی‌شود. پدربزرگ می‌گوید دوست‌شدن با آنها خوب است، برای این‌که اطمینان پیدا کنند در عشق و امنیت زندگی می‌کنند و اگر مشکلی برای آنها به‌وجود آید دوستانی دارند که به آنها توجه و حمایت‌شان خواهند کرد. پدربزرگ به‌رسم خوشامدگویی برایشان پای سیب برد. وقتی‌که آنها به محل جدیدشان عادت کنند، برای آشنایی با مارکو، گابریلا و خانواده ناتنی‌شان من هم با پدربزرگ به آنها سر خواهم زد.</p><p>
به هر حال هرکسی ممکن است بیمار شود – حتی ممکن است به اچ‌آی‌وی/ ایدز مبتلا شود: شما، نزدیکانتان، اعضای خانواده‌تان و آشنایانتان. حتی اگر کسی به بیماری سختی مبتلا شود، به این معنا نیست که او آدم بدی است و باید از او دوری کرد. حضور دیگران، کار جمعی، بازی و یا هر فعالیت دیگری، به بهبود سریع‌ بیماران یا حداقل بهتر شدن آنها کمک می‌کند. حضور و لبخند شما هم می‌تواند برایشان مثل دارو باشد.
</p>
