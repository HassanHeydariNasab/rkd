<h1>دیدار ششم</h1>
<h2>فاطیما</h2>

<h3>موضوعات:</h3>
بیگانه‌هراسی، تنوع ادیان، اسلام، تروریسم، انحصار، تبعیض، کلیشه‌های منفی، مهندسی افکار عمومی، شایعه‌پراکنی<br>
<p>
تازگی‌ها سر پدربزرگ خیلی شلوغ شده‌است. دانشجویی به نام فاطیما که دارد روی پایان‌نامه فوق‌لیسانس‌اش کار می‌کند، مرتب به دیدن او می‌آید. مسأله مهمی است. اگر فاطیما خوب از عهده آن برآید، دانشنامه پایان تحصیلاتش را خواهد گرفت. او از پدربزرگ درباره سفرهایش، از کسانی که با آنها در سرزمین‌های دور ملاقات کرده و از هنر و رسومشان سؤال می‌کند. فاطیما همه چیز را یادداشت و آنها را با عکس‌های رنگی مصور می‌کند. من هم وقتی بزرگ شوم، می‌خواهم درسم را ادامه دهم و پایان‌نامه فوق‌لیسانس بنویسم.</p><p>
فاطیما همیشه روسری سر می‌کند. پدربزرگ می‌گوید روسری نشانه دین اوست. فاطیما مسلمان است و در دهکده‌ای به نام «تاتارستان کوچک» زندگی می‌کند. اسم بامزه‌ای است، نه؟ به خانواده فاطیما و اهالی تاتارستان، تاتار می‌گویند. چندین و چند سال پیش اجداد آنها از آسیا به ا‌ینجا آمدند. آنها مدت بسیار زیادی سرگردان بودند. به خاطر خوش‌خدمتی به پادشاه، آن دهکده به ایشان پیشکش شد. باوجود گذشت چند قرن (هر قرن برابر با یکصد سال است) آنها زبان و اعتقادات خود را حفظ کرده‌اند. اکثر آنها مثل ما هستند و همان کارهای روزمره ما را انجام می‌دهند.</p><p>
من از فاطیما خیلی خوشم می‌آید، چون وقتی اندکی فراغت پیدا می‌کند، بساط سرگرمی ما به راه است. او درباره حروف زبان عربی به من توضیح و نشان می‌دهد چطور می‌توان با آنها نقش‌های خیلی زیبایی ساخت. علاوه بر این، او از تاریخ خاص قوم خود صحبت می‌کند. من دوست دارم به حرف‌های فاطیما درباره پیامبر اسلام، محمد، که ریشی انبوه و اسب زیبایی داشت و با فرشتگان صحبت می‌کرد، شهر مقدسی که مسلمانان با لباس سفید گرد یک زیارتگاه می‌گردند و کاری که سر ظهر انجام می‌دهند و روی فرش می‌ایستند و به سجده می‌روند، به سمت شهر مقدس نگاه می‌کنند و عبادت دسته‌جمعی انجام می‌دهند، گوش بسپارم. در هر دینی نام‌های مختلفی برای خداوند وجود دارد، ولی به نظر پدربزرگم، با وجود اسامی مختلف همواره یک ذات مطرح است و به همین خاطر همه ادیان شبیه هم هستند.</p><p>
پدربزرگ می‌گوید فاطیما خیلی شجاع است که همیشه در خیابان روسری به سر دارد. در بعضی کشورها هستند کسانی که از مسلمانان خوششان نمی‌آید، تنها به این خاطر که پوشش و عبادت آنها با سایرین متفاوت است. علاوه بر این گاه ارتباط برقرار کردن با مسلمانان چندان ساده نیست، چون، به‌ویژه دختران، همواره از حق تحصیل- عمدتاً تحصیل زبان‌های خارجی- محرومند. باعث تأسف است، نه؟ از نظر برخی، هر مسلمانی تروریست است؛ دست‌کم بعضی مجلات و برنامه‌های تلویزیونی این‌طور می‌گویند. ولی حالا دیگر من می‌دانم که این دروغی بیش نیست!</p><p>
من از پدربزرگ سؤال کردم تروریست‌ها چه کسانی هستند و او خیلی دقیق به پرسش من پاسخ داد. آنها می‌خواهند شرایط زندگی را دگرگون کنند و صاحب کشورشان یا حتی همه دنیا شوند. تروریست‌ها موافق برخی چیزها نیستند و گاه با تمام قدرت می‌خواهند دیگران طبق رسوم و اعتقادات آنها عمل کنند. آنها نه می‌خواهند و نه می‌توانند با سیاستمداران بر سر میز مذاکره بنشینند یا خود را در تلویزیون نشان دهند، به همین دلیل خشمگین هستند و گاه برای معطوف کردن توجه دیگران به مطامع خاص خود سایر انسان‌ها را قربانی می‌کنند. برخی سلاح و بمب دارند و آدم می‌کشند تا بعد همین کارهایشان در مطبوعات، اینترنت و یا تلویزیون بازتاب پیدا کند.</p><p>
چندین سال پیش، زمانی که هنوز من به دنیا نیامده بودم، تروریست‌ها دست به هواپیماربایی زدند، خود را به ساختمان‌های بلندمرتبه آمریکا کوبیدند و جان بسیاری از انسان‌ها را گرفتند. آنها دوست نداشتند سربازان آمریکایی در کشورشان باشند، بنابراین تصمیم به انتقام گرفتند. پس از آن‌که در تلویزیون اعلام شد تروریست‌ها مسلمان بودند، در بسیاری از کشورها اسلام‌هراسی به‌وجودآمد، چون مردم فکر می‌کردند همه مسلمانان تروریست هستند. البته این مسأله واقعیت ندارد، چون اکثر آنها انسان‌های عادی و خوبی هستند.</p><p>
زمانی که تروریست‌ها آن ساختمان‌ها را در آمریکا نابود کردند، فاطیما خیلی کوچک بود. اما روز بعد، وقتی که در پارک با خانواده‌اش قدم می‌زد، چند مرد مست شروع کردند علیه آنها شعار دادن و به طرفشان سنگ پرت کردند. آنها می‌گفتند که فاطیما تروریست کوچولویی است که باید او را به کشور خودش بازگرداند. اگر پدر و برادرهایش از او محافظت نمی‌کردند و به پلیس زنگ نمی‌زدند، آنها به فاطیما آسیب رسانده بودند. خانواده او چندین قرن است در اینجا زندگی می‌کنند.  بنابراین اینجا کشورشان است. در این سرزمین پرورش یافته‌اند و قبرهای اجدادشان نیز همین‌جاست. هیچ‌وقت کار خطایی از آنها سر نزده که به آنها انگ تروریست بچسبانند!</p><p>
پدربزرگ می‌گوید در هر ملتی آدم‌های مختلفی وجود دارند. آنها دارای عقاید، ادیان و اخلاق خاص خود هستند، به شیوه متفاوتی لباس می‌پوشند، در ظروف متفاوتی غذا می‌خورند و آوازهای خاص خودشان را دارند. این‎‌هاست که دنیا را متنوع و خیلی جالب کرده است. به همین خاطر سفر و آشنایی با مردمان دیگر لذتبخش است و بعد از بازگشت می‌توان خاطرات و تجربیات سفر را برای بقیه تعریف کرد و از دنیا و کسانی که در سرزمین‌های دیگر زندگی می‌کنند حرف زد. پدربزرگ دوست دارد با فاطیما همکاری و سفرها و خاطرات خود را برای او تعریف کند. پدربزرگ می‌گوید اگر فاطیما بخواهد، می‌توان پایان‌نامه‌اش را کتاب کرد و حتی آن را به اسپرانتو برگرداند. شاید روزی فاطیما نویسنده معروفی شود!</p><p>
حتی اگر اعتقادات و عبادات کسی مغایر با بقیه باشد، دلیل بر بد بودن او نیست یا بدین معنی نیست که باید از وی دوری گزید. هر دینی می‌تواند انگیزه‌ای برای انجام کارهای خوب باشد. با وجود این، هرکس تلقی خود را از دین دارد. حتی اگر در تلویزیون چیزهای بدی به یک ملت نسبت داده شود دلیل بر واقعی بودن آن نیست. نباید به فردی انگ تروریست زد یا طور دیگری او را مورد تحقیر قرار داد تنها به این خاطر که هموطنان یا خویشاوندان او به کسی آسیب رسانده‌اند. هر انسانی تنها در قبال رفتار خود مسئول است.
</p>
