<h1>دیدار ششم</h1>
<h2>آقای پاولاک و چکاوک‌خانم</h2>

<h3>موضوعات:</h3>
خانه سالمندان، سالمندی، ناتوانی جسمی و ذهنی، رفتار غیرعادی، فقر، تنهایی، رنج از به یادآوری خاطرات، بیماری روانی، فلج<br>

<p>
ماهی یک بار با پدربزرگ به خانه سالمندان سر می‌زنیم. خانه سالمندان مکان خاصی است که خیلی از سالمندان و نیز بعضی جوانان در آن زندگی می‌کنند. آنها خانه‌ای از خود ندارند و خانواده‌هایشان نمی‌خواهند یا نمی‌توانند از ایشان نگهداری کنند. آدم‌های این سرا، اغلب ضعیف و بیمار هستند. بنابراین طی شبانه‌روز به کمک پزشکان و پرستاران نیاز دارند. این سرا تا حدودی شبیه بیمارستان است، ولی آنها که در اینجا زندگی می‌کنند غم بیشتری در خود دارند، چون می‌دانند که تا پایان عمر مهمان اینجا خواهند بود.</p><p>
سرایی که با هم به آن سر می‌زنیم، در یک قلعه باستانی واقع است. در کنار آن پارکی زیبا با درختانی تناور قرار دارد. نام این درختان چنار است. پوسته‌ آنها مدام می‌افتد و میوه‌هایی همچون گوی‌های کوچک زیبا دارند. سوی دیگر قلعه، باغی پر از میوه و سبزیجات است. وقتی هوا خوب و مطبوع است، آنهایی که در سرا زندگی می‌کنند در کوچه‌باغ‌های خوش‌منظر آنجا به پیاده‌روی و هواخوری می‌روند، روی نیمکت یا زیر آلاچیق چوبی می‌نشینند و همیشه هم با کمال میل با ما حرف می‌زنند.</p><p>
آقای پاولاک در خانه سالمندان زندگی می‌کند و ما همیشه در آنجا به ملاقات او می‌رویم. پدربزرگ او را از بچگی می‌شناسد. آقای پاولاک پاهای خود را از دست داده و به همین دلیل مجبور است از ویلچر معلولان استفاده کند (معلول فردی است با ناتوانی جسمی یا ذهنی). ویلچر شبیه صندلی دسته‌دار با چرخ‌های بزرگ است، می‌توان با در دست گرفتن دسته‎‌های پشتش آن را به جلو هل داد. آقای پاولاک هم خودش می‌تواند چرخ‌های ویلچر را حرکت دهد. او همیشه از ترس افتادن، به‌خصوص هنگام بالا رفتن از شیب‌ها، خیلی آرام حرکت می‌کند.</p><p>
پدربزرگ می‌گوید آقای پاولاک خیلی تنهاست. خانواده‌اش در یک دهکده زندگی و با کار در یک ملک وسیع شامل مزارع، جنگل و دام‌هایی مثل خوک‌، ماده‌گاو و خرگوش‌ اهلی روزگار می‌گذرانند. سال‌ها پیش برای آقای پاولاک حادثه‌ای پیش آمد. ماشین درو که با آن ذرت برداشت می‌کرد، به پاهای او آسیب رساند. در بیمارستان معلوم شد که دیگر چاره‌ای جز قطع پاهایش نیست، به همین دلیل او نمی‌تواند راه برود و مجبور است از ویلچر استفاده کند. خانواده آقای پاولاک نمی‌دانستند چطور باید از او نگهداری و مراقبت کنند. بنابراین او در خانه سالمندان اقامت گزید و دیگر هیچ‌گاه به دهکده خود بازنگشت. او خیلی دلش برای آنها تنگ شده است. گناه دارد، نه؟</p><p>
وقتی ما می‌آییم، آقای پاولاک خیلی خوشحال می‌شود. او می‌گوید نوه دختری هم‌سن و سال من دارد، ولی تنها عکس او را دیده است، بنابراین من نوه‌خوانده او هستم. او همیشه مرا روی ویلچر می‌نشاند و می‌خواهد برایش از چیزهای مختلف، از مدرسه و از دنیا حرف بزنم. این‌طور نشستن روی پاهای ناقص آقای پاولاک برایم کمی عجیب و خسته‌کننده است، ولی اگر آقای پاولاک با این کار کمی خوشحال می‌شود، من همیشه مدتی برای حرف پیش او می‌نشینم و بعد می‌دوم داخل پارک برای بازی. پدربزرگ پیش آقای پاولاک می‌ماند. آنها باهم درددل و ورق‌بازی می‌کنند. </p><p>
من در پارک اغلب چکاوک‌خانم را می‌بینم. او پیرزن مهربانی است که خیلی زیاد و خیلی تند حرف می‌زند، گاهی هم زیر آواز می‌زند. حتی وقتی هم که کسی پیش‌اش نیست باز برای خودش آواز می‌خواند. آقای پاولاک می‌گوید، کسی دقیقاً نمی‌داند او کیست. چند سال پیش پلیس او را در ایستگاه پیدا کرد. او نتوانست بگوید از کجا آمده و راهی کجاست. از این رو او را به این خانه منتقل کردند و تا الان در اینجا مانده است. پرستاران خیلی از او خوششان می‌آید و چون زیاد حرف می‌زند، قد چکاوک که در فصل بهار مرتب در حال آواز خواندن است، تصمیم گرفتند او را چکاوک‌خانم صدا بزنند و همه هم آن را قبول کردند.</p><p>
چکاوک‌خانم همیشه آبنبات، تکه‌ای شکلات یا بیسکویتی که لای دستمال‌کاغذی پیچیده شده را به من تعارف می‌کند. این شیرینی‌ها دسر خانه سالمندان است. بیشتر موقع‌ها چکاوک‌خانم خودش آنها را نمی‌خورد و برای من نگه می‌دارد. پیش از این من خیلی دودل بودم این خوراکی‌ها را از او بگیرم، چون همیشه در خانه شیرینی هست. تازه، گاه چند روز هم این خوراکی‌ها در جیب چکاوک‌خانم می‌ماند. بنابراین وقتی آنها را به من می‌دهد چسبناک و بی‌ریخت هستند. باوجود این پدربزرگ به من می‌گوید این شیرینی‌ها برای چکاوک‌خانم خیلی باارزش است، چون چیز دیگری در توانش نیست. او دوست داشتن خودش را این‌طور به من نشان می‌دهد. بنابراین هرچند باز هم کمی دودل هستم، با این حال دستش را رد نمی‌کنم و از او تشکر می‌کنم.</p><p>
در خانه سالمندان جوانانی هم هستند که به کمک کمربندهایی روی ویلچر محکم بسته می‌شوند. همچنین چون قادر به حرکت نیستند تخت‌های آنها مجهز به کمربندهای مخصوصی است تا وضعیت‌شان به صورت ثابتی باقی بماند. پدربزرگ می‌گوید به این بیماری فلج می‌گویند. برای این که آنها حوصله‌شان سر نرود گاهی کسی برای آنها کتاب می‌خواند یا تلویزیون را برایشان روشن می‌گذارند. با وجود این، من معتقدم که این چیزها چندان کمکی نمی‌کنند، چون آنها به درددل و خنده نیاز دارند.</p><p>
در روزهای عید با بچه‌های کلاس و خانم معلم برای نشان دادن نمایش‌هایمان به آنجا می‌رویم. همچنین کارت‌تبریک‌هایی تهیه می‌کنیم. همه کسانی که در خانه سالمندان هستند خیلی خوشحال می‌شوند، خیلی بلند ما را تشویق می‌کنند و بعد با هم آواز می‌خوانیم. در آن لحظات خیلی‌ها احساساتی شده و اشک از چشمانشان جاری می‌شود، چون خاطراتی را که در خانه خود داشتند دوباره به یاد می‌آورند. من خیلی ناراحتم که نمی‌توانم طور دیگری به آنها کمک کنم.</p><p>
حتی اگر فردی خیلی هم مریض باشد، در سرای خاصی زندگی ‌کند و ظاهر یا رفتار عجیبی داشته باشد، دلیل بر این است که باید از او دوری گزید یا ایشان را نادیده انگاشت. معلولین و آنها که کسی را ندارند نه‌تنها به مراقبت دائم ‌که بهانه‌ای برای خوشحالی هم نیاز دارند. شادی بخشیدن به‌خصوص به کسانی که خانواده‌هایشان نسبت به آنها غفلت ورزیدند کار پسندیده‌ای است. هر انسانی به عشق و حضور نزدیکان نیاز دارد، به‌خصوص اگر بیمار و تنها باشد.
</p>
