<h1>دیدار پانزدهم</h1>
<h2>هنریکو، لارا و و گروه‌هایشان1</h2>
<h3>موضوعات:</h3>
خرده‌فرهنگ2‌های جوانان، ظاهر و رفتار غیرمعمول، اختلاف و برخورد میان نسل‌ها، کلیشه‌های منفی، خشونت
<br>
<p>
در محله ما آدم‌های مختلفی را می‌توان دید. من خیلی دوست دارم لباس‌های آنها را تماشا کنم. پدربزرگ می‌گوید که بعضی‌ وقت‌ها از روی لباس هرکس می‌توان به شخصیت و طرز فکر3 او نسبت به4 زندگی پی‌ برد. گاه لباس بعضی از کودکان با بزرگ‌ترهایشان مو نمی‌زند؛ حداقل از دور این‌طور نشان می‌دهد. ظاهراً بزرگ‌ترها از خودشان چندان سلیقه‌ به خرج نمی‌دهند و به همین دلیل لباس آنها و فرزندانشان‌ به هم شباهت پیدا می‌کند. یا شاید هم آنها به اندازه کافی پول ندارند و وسع‌شان بیشتر از این نمی‌رسد.</p><p>
بیشترین تنوع در میان دختر و پسرهای دبیرستانی وجود دارد. بعضی‌ها خیلی دوست دارند لباسی که می‌پوشند با بقیه کاملاً متفاوت باشد و برای نشان دادن استقلال خود یا به رخ کشیدن آن، جمع می‌شوند و گروه تشکیل می‌دهند. هرکس آنها را ببیند، حتی از فاصله دور، می‌فهمد که از کدام گروه هستند و کارشان چیست. پدربزرگ می‌گوید که این خرده‌فرهنگ یا به زبان ساده‌، یک گروه کوچک5 است. دختر و پسرهای جوان گاهی اوقات گروه‌های خودشان را عوض می‌کنند و معمولاً وقتی بزرگ‌تر می‌شوند، دیگر علاقه‌ای به آنها نشان نمی‌دهند6. بامزه است، نه؟</p><p>
بیشتر اوقات جلوی بلوک ساختمانی ما پسربچه‌های «لباس‌ورزشی‌پوش» ایستاده‌اند. آنها موهای سرشان را تیغ انداخته‌اند و گوشه لبشان سیگار روشن است. بعضی از آنها کلاه‌های کوچک رنگی یا سفید سرشان می‌گذارند. اغلب مواقع حرف‌های زشتی از دهانشان بیرون می‌آید و موسیقی عجیبی گوش می‌کنند: یک نفر طبل می‌زند و شعرهایی را از حفظ می‌خواند (ولی شبیه شعرهایی درسی مدرسه نیست، بلکه بلند‌تر از آنها و البته برای من پیچیده است). آن پسربچه‌ها بعد از درس سرگرمی خاصی ندارند و پدر و مادر‌شان هم اغلب بیکار هستند. در مدرسه تقریباً همه از آنها حساب می‌برند. با توجه به این‌که اهالی محل ما همدیگر را می‌شناسند، بنابراین اگر یکی از آن پسربچه‌ها پایش را از گلیمش درازتر کند کافی است به پدر و مادرش چغلی کنیم و او خیلی زود- حداقل برای یک مدت- خودش را جمع‌وجور می‌کند.</p><p>
پسربچه‌های «لباس‌ورزشی‌پوش» از «شالی»ها7 خوششان نمی‌آید. بابا می‌گوید «شالی»ها طرفدار فوتبال و باشگاه محبوب خودشان هستند و تیم‌شان را برای بازی در شهرهای مختلف همراهی و تشویق می‌کنند. وقتی به خیابان می‌آیند، همه از آنها فاصله می‌گیرند، چون داد و هوار راه می‌اندازند، آواز می‌خوانند، حرف‌های زشتی از دهانشان بیرون می‌آید و اگر کسی بخواهد مانع‌شان شود، او را به باد کتک می‌گیرند. بیشتر وقت‌ها آنان مست هستند و مخازن زباله شهر را به آتش می‌کشند یا شیشه ماشین‌ها را پایین می‌آورند. به همین خاطر در بیشتر مواقع پلیس اسامی و مشخصات آنها را یادداشت یا حتی بازداشت‌شان می‌کند.</p><p>
بیشتر اوقات در محوطه کنار خانه ما می‌توان هنریکو و لارا را دید8. آنها هم گروه‌های خودشان را دارند و همیشه می‌توان این دو نفر را همراه با گروه‌هایشان موقع برگشت از مدرسه یا در حال صحبت در محوطه درباره کارهای خودشان دید. پدربزرگ می‌گوید که دختر و پسرهای جوان همسن آنها میانه‌شان چندان با بزرگ‌ترها خوب نیست. اغلب برای آنها لب و لوچه آویزان می‌کنند و خلق و خویشان زود تغییر می‌کند9. این مسأله هم به بلوغ مربوط است. روی صورت دختر و پسرها در این سن جوش می‌زند و بیشتر مواقع به پدر و مادرشان پرخاش می‌کنند. هنریکو اغلب با مادرش جر و بحث دارد و لارا با پدرش. جر و بحث آنها مخصوصاً زمانی بالا می‌گیرد که خیلی دیر به خانه می‌آیند، یا پدر و مادر‌شان پول توجیبی برای سینما رفتن به آنها نمی‌دهند.</p><p>
هنریکو دوست دارد موسیقی گروه‌های عجیب و غریب را با صدای بلند گوش کند. مردان موبلند گیتار می‌زنند و صداهایشان گوشخراش است. هنریکو می‌گوید هرکس این موسیقی‌ها را با صدای خیلی بلند گوش ‌کند عاشقشان می‌شود. وقتی من از پدربزرگ پرسیدم چطور می‌شود عاشق موسیقی شد، او فقط خندید و گفت که این تنها یک اصطلاح است. آدم با دل عاشق موسیقی، نقاشی، فیلم یا کتاب می‌شود، یعنی آنها را درک و احساس می‌کند. بنابراین، برای هنریکو هم خیلی وقت‌ها همین‌طور است، ولی مادرش غر می‌زند که خانه را روی سرش گذاشته و بالاخره از دست او سرسام می‌گیرد. و همیشه جنجال به پا می‌شود10.</p><p>
هرچقدر هم که هوا گرم باشد هنریکو کت چرمی مشکی تن می‌کند. پیراهن مشکی و کفش‌های‌ یقر چرمی، سنگین و بزرگ هم می‌پوشد. او موهای بلندی دارد و روی دست‌هایش نقش‌ونگارهای عجیبی هست. ستاره‌های کوچک، حروف الفبا و حیوانات (حتی یک اژدهای سبز کوچک!). پدربزرگ می‌گوید به این نقش‌ونگارها خالکوبی می‌گویند. خالکوبی را با جوهر و سوزن انجام می‌دهند و درد خیلی زیادی هم دارد. خوب، هنریکو می‌گوید دختران خیلی از خالکوبی خوششان می‌آید و وقتی بزرگ‌تر شود می‌خواهد نگین بینی نقره‌ای هم بگذارد. آن‌موقع شبیه نوازنده‌ای که تلویزیون نشانش می‌دهد خواهد شد.</p><p>
لارا هم همیشه لباس مشکی می‌پوشد. موهای بلندش را رنگ می‌کند، صورتش رنگ‌پریده است، ابروها و مژه‌هایش هم آرایش غلیظ دارد. گاه او روی گونه‌هایش یک اشک سیاه و یا یک قلب سرخ کوچک نقاشی می‌کند. همچنین گوشواره و گردنبندهای مختلف می‌اندازد. او می‌خواهد شبیه یک عروسک ژاپنی یا یکی از قهرمانان داستان‌های مربوط به قاره آسیایی شود. لارا از موسیقی هنریکو خوشش نمی‌آید، چون ترانه‌های ژاپنی اینترنت، فیلم‌های تخیلی و داستان‌های مصور را دوست دارد. گاه او دوستانش را دعوت و برایشان غذاهای ژاپنی از برنج، جلبک دریایی و ماهی خام درست می‌کند. خدای من، وحشتناک است، من هیچ‌وقت نمی‌توانم آنها را بخورم! اما پدربزرگ می‌گوید که به آن غذاها سوشی می‌گویند و خیلی هم خوشمزه است.</p><p>
حتی اگر کسی لباس عجیب و غریبی می‌پوشد و با آدم‌های غیرعادی معاشرت می‌کند به این معنی نیست که آدم بدی است و باید از او دوری کرد. هرکس آزاد است لباسی را که دوست دارد بپوشد یا موهایش را آن‌طور که دلش می‌خواهد آرایش کند، به موسیقی مورد علاقه خودش گوش بسپارد و یا با کسانی که می‌خواهد معاشرت داشته باشد. اگر همه یک‌جور لباس بپوشند و یا یک کار را انجام بدهند، زندگی خسته‌کننده و ملال‌آور می‌شود. به لطف آدم‌های متفاوت و سلیقه‌های مختلف است که دنیای شاد و رنگارنگی داریم.
</p>
