<h1>دیدار پانزدهم</h1>
<h2>کیم، آلکس و الینا</h2>
<h3>موضوعات:</h3>
پناهجویان، جنگ، بلای طبیعی، فقر، نژادپرستی، تبعیض، طرد از جامعه، نهادهای مدنی، معلولیت، مرگ، رنج از به یادآوری خاطرات
<br>
<p>
به‌زودی تعطیلات تابستانی از راه می‌رسد و من بی‌صبرانه منتظر آن هستم! در فصل تعطیلات دیگر مجبور نیستم برای رفتن به مدرسه صبح زود از خواب بیدار شوم و می‌توانم کل روز را به بازی و خواندن کتاب بگذرانم. سال گذشته به یک اردوی دوهفته‌ای رفتم. آن اردو ملاقات با بچه‌هایی بود که بدون پدر و مادر در کلبه‌ای چوبی یا کلاس‌های مدرسه اقامت دارند. نگهداری و مواظبت از آنها به عهده اساتید خانم و آقا و دانشجویان دختر و پسر است. برنامه خیلی جالب و خوبی بود، چون تا دلتان بخواهد به گردش، بازی‌ و مسابقه گذشت.</p><p>
البته من دیگر دقیق همه آنهایی را که در آن اردو بودند یادم نیست، ولی بازی با بچه‌های کشورهای دیگر را خیلی دوست داشتم. پدربزرگ می‌گوید، آشنا شدن با این بچه‌ها خوب است، چون چیزهای زیادی می‌شود از آنها یاد گرفت. بعد کارت‌پستال فرستاد، کارت‌پستال گرفت و تلفن کرد و از اتفاقات خارج مطلع شد. کیم، آلکس و الینا دوستان اردویی من هستند.</p><p>
کیم ویتنامی است. او از دیگر بچه‌های همسن خودش کوتاه‌تر است، چون مردم آن کشور جثه کوچک‌تری نسبت به ما دارند. کیم موهای خیلی پرپشت و چشمان تاتاری دارد و پوستش کمی از من تیره‌تر است. وقتی مادرش به اینجا آمد باردار بود و او را در کشور ما به دنیا آورد. به همین دلیل به کیم اجازه اقامت دادند و مادرش ‌توانست سایر اعضای خانواده‌شان‌ را هم به اینجا بیاورد. کیم خیلی خوب به زبان ما حرف می‌زند و البته لازم به توضیح نیست که ویتنامی هم بلد است. او در مدرسه ما درس می‌خواند و همه او را خیلی دوست دارند، چون بچه فوق‌العاده مهربانی است.</p><p>
پدر و مادر کیم رستوران کوچکی را می‌گردانند. آنها طبق سنت آشپزی کشور خودشان با افزودن چاشنی، غذاهای خوشمزه‌ای تحویل مشتری می‌دهند. پدربزرگ برایم تعریف کرد که در ویتنام مردم به‌جای نان، برنج می‌خورند. هرچقدر هم که هوا گرم باشد، آنها سوپ‌ را داغ صرف می‌کنند و از آن لذت می‌برند. ویتنامی‌ها ترجیح می‌دهند به‌جای قاشق و چنگال از دو عدد چوب‌ کوچک استفاده کنند. جالب است، نه؟ کیم غذا خوردن با آن چوب‌های کوچک را به من یاد داد، ولی من نتوانستم آن‌طوری غذا بخورم و فقط لباس‌ و سفره را کثیف و لک کردم. به همین خاطر همه از خنده روده‌بر شدیم، ولی کیم اطمینان داشت که با کمی تمرین حتماً یاد می‌گیرم.</p><p>
آلکس و الینا در اقامتگاه پناهجویان زندگی می‌کنند. آنجا خانه مخصوصی برای افرادی از کشورهای مختلف است. آنها یا باید فرار می‌کردند یا این‌که همه دار و ندار خود را به‌خاطر جنگ یا بلای بزرگ دیگری (همچون سیل، آتش‌سوزی یا مثلاً انفجار مرکز اتمی) به امان خدا می‌گذاشتند. خیلی از آنها نتوانستند چیز زیادی با خودشان بردارند، به همین دلیل خیلی فقیرند. بعضی از آنها پیش از این در کمپ‌های پناهندگی کشورهای دیگر بودند. زبان آنها با ما فرق دارد، دنبال کار می‌گردند و خیلی دلتنگ نزدیکانشان هستند. آوردن آنها برای زندگی در اینجا خوب است، ولی کسی نمی‌داند که امکانش هست یا نه. چون معلوم نیست که برای چه مدتی در اینجا باشند؛ یک سال و یا حتی چند روز. </p><p>
آدم‌های خوبی که در سازمان‌های ویژه فعالیت می‌کنند مسئولیت نگهداری و رسیدگی به وضعیت پناهجویان دنیا را به عهده دارند. آنها عازم کشورهای مختلف می‌شوند، در آنجا شهرک‌های چادری برپا و میان پناهجویان مواد غذایی، دارو و لباس توزیع می‌کنند. گاه لازم است کسی که به بیماری صعب‌العلاجی مبتلاست یا آدم‌های بدی می‌خواهند او را اذیت کنند، به کشور دیگری منتقل شود. در چنین مواقعی کارکنان و داوطلبان آن سازمان‌ها دست به کار می‌شوند تا مدارک قانونی و بلیت سفر را برایش فراهم کنند. البته همیشه هم امکان کمک نیست.</p><p>
بعضی پناهجویان از آدم‌های تبهکار می‌خواهند تا آنها را بدون مدارک قانونی از کشور ناامنی که در آن هستند خارج کنند. از این بابت پول خیلی زیادی به آنها می‌پردازند، در کامیون یا در کشتی مخفی می‌شوند و تلاش می‌کنند با استفاده از تاریکی شب خود را به یک کشور مرفه و امن برسانند. در چنین مواقعی هم اغلب توسط پلیس دستگیر و بسیاری از آنها دوباره به کشورشان بازگردانده می‌شوند. در این میان فقط معدودی موفق می‌شوند جای مناسب‌تری برای زندگی پیدا کنند. با وجود این، آنها اغلب فاقد مدرک هستند و بیم آن دارند که یک روز گیر بیفتند و زندانی شوند، یا آنها را دوباره به کشوری که از آن بیرون آمده‌اند، برگردانند.</p><p>
آدم‌هایی هستند که نه‌فقط از پناهجویان، بلکه به طور کلی از خارجی‌ها خوششان نمی‌آید. رنگ پوست یا شکل چشم‌شان آنها را آزار می‌دهد. آنها خارجی‌ها را سیاه، زرد، سفید (بسته به محل زندگی) صدا می‌کنند و معتقدند که خارجی‌جماعت پست‌، بی‌استعداد و به‌دردنخور است. به این تفکر نژادپرستی می‌گویند.</p><p>
آلکس و خانواده‌اش در آفریقا به دنیا آمدند. آنها سیاهپوست هستند و موهای بامزه‌ای دارند. من هم دلم می‌خواست موهایی مثل آنها داشته باشم. آلکس نابیناست. او به‌خاطر سوءتغذیه بیمار شد. وقتی که خیلی کوچک بود کسی نتوانست او را مداوا کند. یکی از سازمان‌ها او را با والدینش به اروپا منتقل کرد، ولی حتی اینجا هم درمان آلکس میسر نشد، چون آن بیماری دیگر خیلی پیشرفت کرده بود. همان وقت هم در کشورشان آتش جنگ شعله‌ور شد، در نتیجه آنها دیگر نمی‌توانستند به خانه‌شان برگردند. حداقل تا وقتی که کشورشان امنیت پیدا کند آنها در کشور ما خواهند ماند.</p><p>
الینا از چچن (کشوری در آسیا) به اینجا آمده و یتیم است. پدرش در جریان جنگ کشته شد و مادرش بعد از آن ‌که بمب خانه‌شان را ویران کرد جان‌باخت. الینا مادرش را زیر آوار دید، ولی کسی نتوانست به او کمک کند. به همین خاطر الان رفتارش کمی عجیب است. وقتی در اردو مسابقه نقاشی داشتیم، تقریباً همه بچه‌ها گل‌های رنگارنگ، دریا و اسباب‌بازی نقاشی می‌کردند، فقط نقاشی‌های الینا همیشه سیاه بود. او خانه‌های سوخته، هواپیماهای در حال بمباران و اجساد کشته‌شدگان را نقاشی می‌کرد. شب‌ها، بیشتر اوقات، الینا با فریاد از خواب می‌پرد و بعد تا صبح یکریز گریه می‌کند.</p><p>
حتی اگر کسی رنگ پوست متفاوتی دارد، از جای دوری آمده، یا در مکانی غیرمعمول زندگی می‌کند، به این معنی نیست که آدم بدی است و باید از او دوری کرد. این طور نیست که امنیت، کار و غذای کافی در هر کشوری وجود داشته باشد. بنابراین، بسیاری در جستجوی کمک و شرایط یک زندگی بهتر در جایی هستند که کس دیگری به آنها توجه کند و اموال خودش را، دست‌کم برای مدتی، با آنها تقسیم کند. چنین مشکلاتی می‌تواند برای هرکدام از ما پیش آید، بنابراین کمک به پناهجویان وظیفه‌ای انسانی و طبیعی است.
</p>
