<h1>دیدار چهاردهم</h1>
<h2>خانواده عمه هرتا</h2>
<h3>موضوعات:</h3>
مرگ، جنگ، تنوع زبان و مذهب، یاد کردن از نیاکان، کلیشه‌های منفی و پیشداوری
<br>
<p>
همیشه در آغاز ماه نوامبر برای روشن کردن شمع بر سر قبور به قبرستان می‌رویم. در این زمان بیش از دیگر ایام سال از درگذشتگان و اموات یاد می‌کنیم. ما مرتب به زیارت اهل قبور می‌رویم و قبرهایشان را تمیز می‌کنیم، ولی استثنائاً در ماه نوامبر بر سر مزار کسانی که پدربزرگ و پدر و مادرم برایم از آنها گفته‌اند نیز حاضر می‌شویم؛ سربازانی که در جریان جنگ کشته شدند، ساکنان اولیه شهر کوچکمان و... ما همیشه سر قبر عمه هرتا و عمو رم‌اوآلدو هم می‌رویم.</p><p>
موقعی که من خیلی کوچک بودم (آن‌قدر که حتی یادم نمی‌آید) بیشتر وقت‌ها گلودرد داشتم. بنابراین نمی‌توانستم مرتب به کودکستان بروم، چون تقریباً هر روز مریض بودم. مامان و بابا نمی‌توانستند در خانه بمانند و از من مواظبت کنند، چراکه باید سر کار می‌رفتند. بنابراین از همسایه خواهش می‌کردند تا وقتی برمی‌گردند من را نگه دارند. خانواده همسایه اعضای خیلی جالبی داشت: عمه هرتا، عمو رم‌اوآلدو و بچه‌هایشان باربارا، ایرنا، پترو و ادواردو.</p><p>
عمه هرتا در آلمان به دنیا آمد. پدرش معدنچی بود و زمانی که دیگر در معدن زغال‌سنگ لهستان کاری پیدا نکرد، به آلمان مهاجرت نمود. عمه هرتا، که آن‌ زمان دخترکی بیش نبود، در محوطه با بچه‌های دیگر بازی می‌کرد و کم‌کم زبان آلمانی را یاد گرفت. او به آلمانی بهتر از لهستانی صحبت می‌کرد، چون پرواضح است که مردم در مدرسه، فروشگاه و کوچه و خیابان آلمانی حرف می‌زنند. با وجود این یک روز جنگ آغاز گشت و همه آنها مجبور به ترک آلمان و بازگشت به لهستان شدند.</p><p>
عمو رم‌اوآلدو روس بود. با شروع جنگ، او باید چند سال در ارتش خدمت می‌کرد. وقتی جنگ پایان گرفت، دسته آنها در شهر کوچکی که ما الان در آن زندگی می‌کنیم توقف کرد. پس از دوره جنگ بمب و مین‌های زیادی در شهر جا خوش کرده بود. عمو رم‌اوآلدو و همراهانش دستور داشتند شهر را از وجود بمب و مین پاک کنند. متأسفانه یک روز بر اثر انفجار مین او به‌شدت مجروح شد.</p><p>
وقتی عمو رم‌اوآلدو در بیمارستان بستری شد، عمه هرتا را بر بالین خود حاضر دید. او چندین ماه از عمو رم‌اوآلدو پرستاری ‌کرد، به او غذا می‌‌داد، پانسمان‌هایش را عوض می‌کرد و او را برای هواخوری و تازه کردن نفس به محوطه می‌آورد. عمو هیچ‌وقت کاملاً خوب نشد و دیگر نخواست به زادگاهش برگردد. خوشبختانه او و عمه هرتا هر دو عاشق و دلباخته هم شدند و تصمیم گرفتند با هم ازدواج کنند و برای همیشه در شهر کوچک ما بمانند.</p><p>
اهالی از آنها خوششان نمی‌آمد. به آتش کشیدن منازل و بسیاری اعمال پلید دیگر که در جریان جنگ‌ها، نیروهای دشمن هنگام عبور از شهر کوچک ما به وجود آوردند، هنوز در خاطر مردم باقی بود. عمه و عمو تسلط چندانی به زبان لهستانی نداشتند و به همین دلیل مردم با آنها بیشتر مثل غریبه‌ها رفتار می‌کردند. ولی وقتی تشکیل خانواده دادند و چندین سال در این شهر کوچک کار کردند، با خیلی‌ها دوست شدند و از کمک به آنها مضایقه نکردند، بالاخره نظر مردم نسبت به ایشان تغییر کرد و کم‌کم به‌عنوان شهروند قدیمی و عادی پذیرفته شدند. پدربزرگ، یکی از دوستان آنها بود که علاوه‌بر اسپرانتو، چند زبان دیگر هم می‌دانست، بنابراین برای صحبت با هم مشکلی نداشتند.</p><p>
باربارا، ایرنا، پترو و ادواردو در خانه‌ای به دنیا آمدند و بزرگ شدند که در آن به سه زبان تکلم می‌شد: آلمانی، روسی و لهستانی. خیلی خوب است، نه؟ اگرچه سال‌ها پیش برداشت خوبی از این قضیه نمی‌شد. پدربزرگ تعریف می‌کرد که این موضوع به مذاق بسیاری خوش نمی‌آمد. بنابراین، فقط به خاطر این‌که گاه آنها نمی‌توانستند کلمه مناسبی برای بیان منظور و مقصود خود پیدا کنند، بعضی به اشتباه آنها را جاسوس یا خائن خواندند. فقط معلمان در مدارس مشکلات بچه‌ها را می‌فهمیدند و می‌توانستند به آنها کمک کنند.</p><p>
پدربزرگ می‌گوید بعد از جنگ یا هر بلای دیگری، مردم از آینده خود بیم پیدا می‌کنند، چون مدام لحظات وحشتناک گذشته را به خاطر می‌آورند. در این زمان بعضی رفتاری خصومت‌آمیز از خود نشان می‌دهند و حتی بچه‌ها را به‌خاطر خطاها و اشتباهات والدین و اجدادشان مورد سرزنش قرار می‌دهند. بنابراین باربارا، ایرنا، پترو و ادواردو، چه به لحاظ زبانی و چه به لحاظ دینی، مشکلات زیادی داشتند.</p><p>
عمه هرتا در فرهنگ کاتولیک پرورش یافته بود و عمو رم‌اوآلدو در فرهنگ ارتدوکس. این ادیان خیلی به هم شباهت دارند، ولی گاه کسانی پیدا می‌شوند که به تنوع ادیان وقعی نمی‌نهند و می‌خواهند همه طبق آداب آنها عبادت کنند. در خانه عمه هرتا و عمو رم‌اوآلدو بچه‌ها همیشه با پدر و مادرشان دعا و نیایش می‌کردند. کتاب‌هایشان الفبای متفاوتی داشت و هرکدام به زبان خود سرودهای مذهبی را می‌خواند. حتی در بعضی اعیاد دو بار شرکت می‌کردند، چون تقویم هر دینی با دیگری متفاوت است، بنابراین هرکدام یک مناسبت را در ایام متفاوت جشن می‌گیرند.</p><p>
وقتی باربارا، ایرنا، پترو و ادواردو بزرگ شدند و برای خودشان تشکیل خانواده دادند به فرزندانشان احترام به همه ادیان را آموختند، چون بر این امر واقف بودند که همه‌ ادیان دارای ارزش هستند. مامان می‌گوید احترام به ادیان خیلی خوب است، چون امروز بیش از پیش می‌توان با کسانی برخورد کرد که اعتقادات مختلفی دارند. آنها از کشورهایی می‌آیند که مردمانشان با زبان‌ و آداب دیگری عبادت می‌کنند. هرکدام مناسبت‌های خاص خود را جشن می‌گیرند و به دیگر کتب مقدس احترام می‌گذارند، ولی به هر روی، مثل هر جایی، مردم اصولاً دوست دارند در صلح و شادمانی زندگی کنند.</p><p>
پدربزرگ می‌گوید ما برای این‌که نشان بدهیم آنها را دوست داریم، روی قبرهای عمه هرتا و عمو رم‌اوآلدو شمع روشن می‌کنیم، یادشان را گرامی می‌داریم و به ایشان احترام می‌گذاریم، همان‌طور که آنها فرزندانشان را تربیت کردند و ارزش‌های مهم خانوادگی را به ایشان انتقال دادند.</p><p>
کسانی که به زبان و آداب‌ دیگری عبادت می‌کنند هم دوست دارند زندگی توأم با صلح و صفا داشته باشند. اگر کسی، کسی را دوست داشته باشد، این‌که از کدام گوشه دنیا آمده و چه دینی دارد اصلاً مهم نیست. مهم این است که او چگونه انسانی است و برای خود و نزدیکانشان چه آینده‌ای می‌خواهد رقم بزند.
</p>
