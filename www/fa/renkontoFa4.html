<h1>دیدار چهارم</h1>
<h2>مامان‌بزرگ ماریا</h2>

<h3>موضوعات:</h3>
سالمندی، رفتار غیرمعمول، اختلال حواس، بیماری، بی‌اختیاری ادرار، دندان مصنوعی، مرگ، رنج از به یادآوری خاطرات<br>
<p>
دیروز برای تبریک «روز مادران» به دیدن مامان‌بزرگ ماریا رفتیم. مامان‌بزرگ ماریا، مادر باباست، بنابراین در عین حال که مادر است مادربزرگ هم هست. به همین خاطر می‌شود به او دوبله تبریک گفت. خیلی خوب است، نه؟</p><p>
مامان‌بزرگ ماریا خیلی پیر است، حتی پیر‌تر از پدربزرگ. به همین خاطر دیگر نمی‌تواند همه چیز را مثل گذشته انجام دهد. او خیلی آرام راه می‌رود، آهسته غذا می‌خورد، فقط با ذره‌بین می‌تواند کتاب بخواند و در مغازه‌ها پیش از خرید چیزی مدت زیادی باید به ذهن خودش فشار بیاورد. مثلاً چند بار به یک پنیر نگاه می‌کند، بعد به یکی دیگر، و دوباره به اولی... و بالاخره همان اولی را می‌خرد. او همیشه جلوی صندوق، پرچانگی می‌کند، خانم صندوقدار را به حرف می‌گیرد و مدت زیادی دنبال پول می‌گردد. اگر کسی در صف عجله داشته باشد، گاهی به مامان‌بزرگ حرف‌های زشتی می‌گوید.</p><p>
بابا می‌گوید که مامان‌بزرگ ماریا دنیای کوچک خودش را دارد و در آن دنیا زندگی می‌کند، انگار چیز دیگری وجود ندارد. مهم نیست درباره چه چیزی صحبت می‌شود، او به هر صورت خاطره‌ای از جوانی‌های خود به یاد می‌آورد و شروع به تعریف آن می‌کند. گاهی آنها خیلی بامزه هستند، چون چندین بار همان‌ داستان را تعریف کرده است. بنابراین ما هم با او می‌زنیم زیر خنده، چون به‌خوبی پایان همه آنها را می‌دانیم. با این حال مامان‌بزرگ دوست دارد همیشه برای ما حرف بزند. اگر روی دور حرف هم بیفتد، دیگر کوتاه‌بیا نیست!</p><p>
مامان‌بزرگ ماریا فقط چند کار را خیلی خوب به خاطر می‌آورد و بقیه زود از یادش می‌رود. او می‌تواند یکریز از خاطرات دوران مدرسه و چیزهایی را که خیلی وقت پیش خوانده یا در تلویزیون دیده حرف بزند. هرچند یادش می‌رود که یک ساعت پیش عینکش را کجا گذاشته یا دیروز ناهار چه خورده است. گاهی وقتی با هم برای قدم زدن یا خرید از خانه بیرون می‌آییم، چند قدم بیشتر برنداشته‌ایم که مامان‌بزرگ سوال می‌کند کجا داریم می‌رویم، یا فکر می‌کند گم شده است.</p><p>
بابا خیلی می‌ترسد که مامان‌بزرگ ماریا یک وقت چیز خیلی مهمی را فراموش کند. مثلاً فراموش کند که شیر آب یا گاز را ببندد. به همین خاطر در همه جای خانه تکه‌کاغذهای رنگی چسبانده است که بستن درها، خاموش کردن لامپ و کنترل گاز و آب را به او یادآوری کند. بابا ساعت مخصوصی هم خریده است تا با صدای زنگ آن مامان‌بزرگ داروهایش را سر موقع بخورد.</p><p>
البته مامان‌بزرگ ماریا نمی‌تواند خودش به‌تنهایی از پس همه امور خانه برآید. بنابراین هر روز بابا، مامان، یا یکی از عمه‌ها برای کمک در عوض کردن لباس‌ها، نظافت، خرید خانه و غذا درست کردن پیش او می‌روند. مامان‌بزرگ همیشه خیلی خوشحال است و با آنها چاق‌سلامتی می‌کند، انگار مدت خیلی زیادی است که همدیگر را ندیده‌اند.</p><p>
روزهایی هست که حال مامان‌بزرگ اصلاً خوب نیست. می‌گوید استخوان‌هایش اعتصاب کرده‌اند. آن‌وقت به عصای کوچکی تکیه می‌دهد و حتی اگر هوای بیرون گرم باشد ژاکت ضخیم و شلوار پشمی می‌پوشد. پدربزرگ برایم توضیح داد که معمولاً آدم‌های مسن سرمایی هستند. آنها از شیرینی‌جات هم خیلی خوششان می‌آید! مامان‌بزرگ ماریا همیشه با چای مقدار زیادی مربا یا عسل می‌خورد و همیشه در آشپزخانه یک جعبه پر بیسکویت دارد.</p><p>
گاهی مامان‌بزرگ ماریا نمی‌تواند تا رسیدن به سرویس بهداشتی خودش را نگه‌دارد و در نتیجه لباس زیرش را خراب می‌کند. او همیشه از این موضوع ناراحت است و به همین خاطر خجالت می‌کشد، چون بوی بدی همه جا را پر می‌کند و باید همه چیز را شست. چند وقت پیش مامان گفت که باید برای مامان‌بزرگ پوشک بزرگسالان گرفت. یعنی می‌شود شب یا در طول روز آن را پوشید و وقتی کثیف شد دورش انداخت. اولش مامان‌بزرگ ماریا اصلاً دوست نداشت آن را بپوشد و خیلی عصبانی بود، ولی حالا دیگر به آن عادت کرده است؛ مثل دندان‌های جدید خودش.</p><p>
مامان‌بزرگ ماریا دندان مصنوعی دارد! بابا می‌گوید که به آن دندان عاریه هم می‌گویند. او آن را پیش از خواب درمی‌آورد و در لیوان آب می‌گذارد. صبح که از خواب بلند می‌شود دندان مصنوعی‌اش را در دهان می‌گذارد و برای این‌که نیفتد آن را با چسب مخصوصی محکم می‌کند. با این دندان مصنوعی او می‌تواند هویج تازه یا نان خشک هم گاز بزند. وقتی دل و دماغ و حوصله داشته باشد، دندانش را درمی‌آورد و به شوخی مرا با آن می‌ترساند. آن‌وقت ما یک عالمه می‌خندیم!</p><p>
من خیلی دلم می‌گیرد وقتی مامان‌بزرگ ماریا می‌گوید که به‌زودی از میان ما خواهد رفت و کتاب‌ها و یادگاری‌هایش به من می‌رسد. من البته اصلاً دوست ندارم آنها به من برسد! من فقط می‌خواهم که مامان‌بزرگ ماریا بیشتر عمر کند. هرچند او می‌گوید که حالا دیگر دوست دارد از این دنیا رخت سفر ببندد، چون در بهشت با خویشاوندان و دوستان دوران ‌مدرسه‌‌اش که خیلی وقت پیش از دنیا رفته‌اند دیدار خواهد کرد. او خیلی دلتنگ آنهاست. اغلب در طول روز به آلبوم عکس‌های قدیمی خیره می‌شود، از درد شکوه و حتی گاه گریه می‌کند. در خانه‌ مامان‌بزرگ تعداد خیلی زیادی شئ قدیمی هست که نسبت به آنها تعلق خاطر دارد، چون همه با خاطراتش گره خورده‌اند.</p><p>
من غمگینم وقتی می‌بینم مامان‌بزرگ ماریا فرتوت و ناتوان است. برای من سخت است تصور کنم که او به‌زودی ما را ترک کند. با وجود این پدربزرگ می‌گوید که آدم باید این مسأله را قبول کند. چون انسان‌ها مثل برگ‌های روی درخت هستند. در بهار به دنیا می‌آیند و طراوت و شادابی پیدا می‌کنند، اما روزی خزان از راه می‌رسد و آنها پیر و ناتوان و در نتیجه ضعیف، خشک و پژمرده می‌شوند و سرانجام باد آنها را از جا می‌کند و با خود می‌برد.</p><p>
آنها در خاطر ما زنده هستند، وقتی به عکس‌هایشان نگاه می‌کنیم. در مکان‌هایی که روزی با هم بودیم جایشان را خالی می‌کنیم. وقتی به چیزهایی که به آنها تعلق داشت نگاه می‌کنیم ایشان را در نظر می‌آوریم.</p><p>
اگر کسی پیر باشد و نتواند خیلی از کارهای خودش را مثل گذشته انجام دهد، تنها با خاطرات خود زندگی ‌کند و اغلب از مرگ حرف بزند، نباید از ایشان دوری گزید یا از او انتقاد کرد، حتی اگر رفتارش خوشایند نباشد. پیری و مرگ در کمین همه ماست و این طبیعت، لایتغیر است. بنابراین لذت بردن از اوقاتی که  با این عزیزان می‌گذرانیم بس مهم و شگرف است.
</p>
