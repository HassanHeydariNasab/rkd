<h1>دیدار سیزدهم</h1>
<h2>امیلیا</h2>

<h3>موضوعات:</h3>
ثروت1، تنهایی، والدین مجرد2، طلاق، سوءاستفاده، شایعه
<br>
<p>
مدرسه ما کوچک است، بنابراین تقریباً همه هم را می‌شناسند. والدین و آموزگارانمان نیز همین‌طور، چون همه نزدیک هم زندگی می‌کنیم. وقتی جزوه‌ای از کسی امانت می‌خواهیم یا برای کارهای مختلف کمک لازم داریم،  نزدیکی راه کارمان را خیلی راحت کرده است. لازم نیست راه درازی دنبالشان برویم3. ما اغلب با هم معاشرت داریم و همه جیک و پوک هم را می‌دانند4. خوب، البته تقریباً! اما امیلیا و مادرش هم هستند5. آنها کمی عجیب و مرموزند.</p><p>
امیلیا با مادرش و یک خانم خدمتکار زندگی می‌کند. آنها فقط چند ماه است که به اینجا آمده‌اند. مادرش هنرپیشه است و اغلب برای کار در تئاتر یا فیلم در سفر به‌سر می‌برد6. وقتی که مادر امیلیا در خانه نیست خانم خدمتکار از او مواظبت می‌کند. او به امور منزل می‌رسد، برای امیلیا غذا می‌پزد، به او کمک می‌کند تا تمرین‌های مدرسه‌اش را حل کند و حتی اگر لازم باشد برای صحبت با آموزگاران امیلیا به مدرسه می‌آید. با وجود این به نظر می‌رسد که آنها رابطه چندان خوبی با هم ندارند، چون امیلیا هیچ‌وقت راجع‌به او حرفی نمی‌زند. ما حتی اسم آن خانم خدمتکار را هم نمی‌دانیم!</p><p>
من خیلی کم مادر امیلیا را می‌بینم. من او را خوب می‌شناسم، چون در تلویزیون در سریالی برای کودکان بازی می‌کند. وقتی به خانه برمی‌گردد باید خیلی خسته باشد، چون واقعاً به‌ندرت از خانه خارج می‌شود. موقع قدم زدن با امیلیا همیشه عینک دودی می‌زند. عجیب است، نه؟ شاید دوست ندارد کسی او را بشناسد. با وجود این بازهم همه او را می‌شناسند7. مردم راجع‌به او پچ‌پچ می‌کنند و اگر نگاهش سمت آنها نیفتد با اشاره انگشت او را به هم نشان می‌دهند، چون او یک سوپراستار8 واقعی است.</p><p>
امیلیا همیشه لباس‌های خیلی قشنگی می‌پوشد. او یک عالم پیراهن، بلوز و شلوار دارد که در فروشگاه‌های خودمان پیدا نمی‌شوند9. مامان می‌گوید آنها خیلی گران‌قیمت هستند و همه توانایی خرید چنین لباس‌هایی را ندارند. امیلیا اما چرا، می‌تواند، چون پدرش در خارج مشغول کار است، پول خیلی خوبی درمی‌آورد و برای او هدایای خیلی گران‌قیمتی می‌فرستد. حقوق مادر امیلیا هم بد نیست، به همین دلیل وقتی آنها می‌خواهند لباس‌های خیلی خوب، لوازم‌آرایش یا چیزهای دیگر بخرند، به خود تردید راه نمی‌دهند10. وقتی تلویزیون، تلفن همراه یا اسباب‌بازی جدیدی را تبلیغ می‌کند، همه می‌دانند که فوراً امیلیا هم از آن دارد و بعد همکلاسی‌ها را برای نشان دادن کادوهای جدیدش، به خانه‌شان دعوت می‌کند.</p><p>
بچه‌های کلاس ما چندان از او خوششان نمی‌آید، چون امیلیا پرافاده11 است، فقط وقتی چیزی لازم دارد (مثلاً وقتی می‌خواهد از تمرین‌های کسی رونویسی کند، یا برای نشان دادن کادو‌های تازه‌اش12 مهمان خانه‌شان دعوت می‌کند) با همه خیلی مهربان می‌شود. شیرینی به مدرسه می‌آورد و پول همه کسانی را که از بوفه مدرسه دفتر یا نوشیدنی می‌خرند، حساب می‌کند. به بعضی از دخترها می‌گوید که بهترین دوستانش هستند، ولی خیلی زود همه چیز از یادش می‌رود و حتی ناگهان و غیرمنتظره13 دیگر با آنها حرف هم نمی‌زند.</p><p>
دخترهای کلاسمان می‌گویند، امیلیا راست می‌گوید پدر ندارد و آقایی که از خارج برایش هدیه‌ می‌فرستد فقط دوست مادرش است. پدر واقعی امیلیا با آنها زندگی نمی‌کند، چون از مادرش جدا شده است. بعضی معتقدند که بین پدر و مادرش دیگر عشق و علاقه‌ای وجود ندارد. بعضی دیگر می‌گویند مادر امیلیا همیشه با مردهای زیادی معاشرت دارد، به همین خاطر رابطه‌اش با کسی چندان دوام نمی‌آورد14. من نمی‌دانم چطور چنین چیزی به وجود می‌آید، ولی پدربزرگ می‌گوید بزرگ‌ترها گاه مشکلات جدی پیدا می‌کنند که بچه‌ها هنوز قادر به درکشان نیستند.</p><p>
امیلیا تاکنون در شهرهای مختلف زندگی کرده است. مادرش هم هرسال با تئاتر تازه‌ای قرارداد می‌بندد و آنها از جایی به جای دیگر نقل‌مکان ‌کنند. این موضوع مسأله ساده‌ای نیست، چون آنها هم نمی‌توانند در یک جا با کسی دوست باقی بمانند و پس از مدت خیلی کوتاهی مجبورند جای دیگری بروند. من معتقدم، دقیقاً به همین خاطر است که امیلیا راه و رسم دوستی با همکلاسی‌هایش را بلد نیست. درحقیقت او هیچ‌وقت دوستی بلندمدت با کسی را تجربه نکرده است.</p><p>
وقتی خانم خدمتکار وقت آزاد دارد، امیلیا می‌تواند هر کاری که می‌خواهد در خانه انجام دهد. مجبور نیست به‌‌موقع تکالیف مدرسه را انجام دهد، شب هم می‌تواند پای تماشای فیلم یا حتی برنامه‌های بزرگ‌ترها بنشیند؛ می‌تواند با تلفن سفارش خرید چیزهای مختلف بدهد، در آشپزخانه سرگرم شود و با انواع بازی‌های رایانه‌ای خودش بازی کند. همه جای خانه پر از اسباب‌بازی است. امیلیا مجبور نیست آنها را مرتب کند و سر جایشان بگذارد، چون این کار را خانم خدمتکار برایش انجام می‌دهد.</p><p>
من فکر می‌کردم که زندگی امیلیا سرشار از لذت و خوشبختی است، ولی مامان به من توضیح داد که اتفاقاً برعکس. هر موقع بخواهد، نمی‌تواند پدر و مادر خود را در آغوش گیرد. آنها نه با هم قدم می‌زنند و نه با هم به سینما می‌روند. در خانه با هم غذا نمی‌خورند. اعضای خانواده همدیگر را نمی‌بینند. وقتی امیلیا با مادرش بیرون می‌آید، آن‌وقت مردم به آنها نگاه و در موردشان با هم پچ‌پچ می‌کنند، که مطمئناً کسی چنین چیزی را دوست ندارد. پدربزرگ می‌گوید که امیلیا سعی می‌کند محبت و دوستی آدم‌ها را بخرد، غافل از این‌که این چیزها خریدنی نیست. </p><p>
بچه‌های زیادی هستند که تنها با پدر یا مادرشان زندگی می‌کنند. بعضی پدر و مادرها از هم جدا می‌شوند و بچه‌ها نزد یکی از آنها می‌مانند. با وجود این همه مثل امیلیا و مادرش پولدار نیستند. پدر و مادر بچه‌های دیگر خیلی به هم علاقه‌مندند، ولی آنها کار ندارند، بنابراین مجبورند برای پول درآوردن به خارج از کشور بروند و تنها چند بار در سال به خانه و بچه‌هایشان سر بزنند. کانون بسیاری از چنین خانواده‌هایی از هم می‌پاشد و بچه‌هایی که از این نظر خوش‌شانس نبودند اغلب خوب درس نمی‌خوانند، مواد مصرف می‌کنند یا با آدم‌های بد معاشرت پیدا می‌کنند. پشت سر پدر و مادران بی‌فرزند، به‌ویژه آدم‌های پولدار، گاه حرف‌های زشت و دروغی زده می‌شود (که به آن شایعه می‌گویند).</p><p>
حتی اگر کسی توانایی خرید همه چیز را داشته باشد، به این معنا نیست که آدم خوشبختی است. والدین مجرد، حتی آنها که بسیار متمول هستند، بیشتر اوقات باید تلاش بیشتری به خرج دهند، چون با دشواری‌های بیشتری در رسیدگی به مسائل و مشکلات خانه روبه‌رو هستند. بچه‌های آنها اغلب چیزهای خیلی زیادی دارند، ولی جای خالی والدین، عشق و جو خانوادگی در زندگی‌شان محسوس است. بنابراین اگر چنین آدم‌هایی هم به‌زحمت قابل تحمل باشند، حمایت از آنها با دوستی و دلگرم کردنشان برای مواجهه با مشکلات مختلف کار پسندیده‌ای است. کسی هیچ‌وقت نمی‌داند چه اتفاقی قرار است بیفتد15.
</p>
