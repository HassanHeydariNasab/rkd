<h1>دیدار دهم</h1>
<h2>ریکاردو</h2>

<h3>موضوعات:</h3>
ظاهر و رفتار غیرمعمول، چاقی، موی قرمز</pn>۱<pn>، عینک، تبعیض، دلشکستگی</pn>۲<pn>، بیماری، تنهایی
<br>
<p>
رایانه بابا خراب شده است. ای‌داد</pn>۳<pn>! بابا در مدرسه ریاضیات تدریس می‌کند و گاهی با رایانه برای دانش‌آموزان مختلط خود تکالیفی تنظیم می‌کند یا لیست نمرات درسی‌شان را در وب‌سایت می‌گذارد. البته او تسلط کافی به کار با رایانه دارد و – همان‌طور که مامان می‌گوید- همیشه راهی برای حل مشکلات پیدا می‌کند. با وجود این، گاه اوضاع ناامیدکننده و اوضاع رایانه خراب‌تر از همیشه است، بنابراین به کمک یک اهل فن واقعی نیاز است. بابا دوست ندارد رایانه را به خدمات رایانه‌ای بسپارد، چون در رایانه‌اش اسناد کاری مهمی است که دسترسی دیگران به آن مجاز نیست. بعلاوه، چند روز طول می‌کشد تا رایانه را درست کنند و بابا همیشه عجله دارد. بنابراین در این مواقع بابا از ریکاردو کمک می‌گیرد.</p><p>
ریکاردو همسایه ماست و در طبقه همکف زندگی می‌کند. او درس‌اش خیلی خوب است و در حال حاضر در مدرسه عالی پلی‌تکنیک (برای مهندسین آینده) تحصیل می‌کند، هرچند در این سن قاعدتاً باید هنوز در مقطع متوسطه باشد. او آدم خیلی شادی است! وقتی پیش ما می‌آید همیشه برایمان جوک تعریف می‌کند و همه ما قهقه می‌خندیم. بعلاوه، او از تعمیر همه چیز، حتی رایانه بابا سردرمی‌آورد. ریکاردو هیچ‌وقت برای کاری که انجام می‌دهد پولی نمی‌گیرد و فقط با لبخند بابا و مامان را کنار می‌زند، انگار که با دست‌هایش بخواهد مگس‌های سمج را از خودش دور ‌کند. با وجود این، بابا خوب می‌داند چطور از شرمندگی او درآید. بابا زودی یک میز کوچک می‌آورد و تا پاسی از شب گذشته شطرنج بازی می‌کنند. بابا هر کاری کند همیشه از ریکاردو می‌بازد. ریکاردو حتی یک روز پدربزرگ را هم مات کرد!</p><p>
ریکاردو پیش ما خیلی راحت است، چون ما به او نمی‌خندیم. جاهای دیگر اغلب او را به‌خاطر فیزیک و ظاهرش مسخره می‌کنند، چون خیلی چاق است، بعلاوه او عینکی و موقرمز است. آدم‌های کمی مثل او هستند، بنابراین خیلی‌ها وقتی او را می‌بینند تعجب می‌کنند. بعضی ناگهان می‌ایستند و او را با اشاره انگشت به هم نشان می‌دهند یا با تلفن‌همراه از او عکس می‌گیرند. ریکاردو نمی‌تواند تند بدود، از این رو بچه‌های بی‌تربیت بیشتر اوقات اذیتش می‌کنند و او را «چاقالو»</pn>۴<pn> یا «فیل» صدا می‌زنند تا او را عصبانی کنند که دنبالشان بدود. ولی او خودش را به نشنیدن می‌زند و فقط سعی می‌کند زودتر از آنها دور شود. بعد خیلی خسته و در حالی که خیس عرق است کمی می‌نشیند تا نفس بگیرد.</p><p>
مامان می‌گوید که ریکاردو به دیابت مبتلاست. برای این‌که حالش بد نشود هر روز باید به خودش دارو تزریق کند یا فوراً یک چیز شیرین بخورد. در خانواده ریکاردو همگی خیلی چاق و به بیماری دیابت مبتلا هستند. حتی پدرش برای کوچک‌تر کردن معده در بیمارستان بستری و عمل شد. به این خاطر حالا او خیلی کم غذا می‌خورد، در حقیقت اندازه یک جوجه غذا می‌خورد، ولی متأسفانه وزنش تنها اندکی کم شد. مامان می‌گوید که آنها این‌طوری به دنیا آمده‌اند و شاید در آینده پزشکان برای کمک به این آدم‌ها راهی پیدا کنند. فعلاً آنها باید خیلی مواظب باشند تا بیش از اندازه غذا نخورند. همچنین مصرف برخی از مواد غذایی برای آنها مجاز نیست، چون سلامت‌شان را به خطر می‌اندازد.</p><p>
یک روز من در محوطه بازی می‌کردم و ریکاردو روی نیمکت نشسته بود، کتاب می‌خواند و منتظر پدر و مادرش بود. نزدیک ما کارگران در حال کندن چاهی در زمین بودند. یکی از آنها اغلب ریکاردو را با گفتن این جملات اذیت می‌کرد: «اگر موهای من این‌طور بود، از خجالت خودم را سر به نیست می‌کردم!» و ادامه داد پدر و مادر ریکاردو حتماً خیلی فقیر هستند که در خانه آینه ندارند، چون اگر خودش را در آینه می‌دید آن‌وقت سر به قطب می‌گذاشت.</p><p>
کارگران بلند پوزخند زدند و بالاخره ریکاردو طاقتش طاق شد و به‌سرعت راه خانه را در پیش گرفت. من دیدم که موقع رفتن اول عینک و بعد چشم‌هایش را پاک کرد. احتمالاً از خجالت و غصه گریه می‌کرد. ولی حقیقتاً او بابت ظاهر و فیزیک خود تقصیری ندارد! بی‌شک ریکاردو خیلی دلش می‌خواهد لاغرتر شود و بتواند بدود، بپرد و دوچرخه‌سواری کند....</p><p>
در خانه ریکاردو تمام اسباب و اثاثیه‌ها برای این‌که نشکنند به اندازه کافی محکم شده‌اند. آنها به‌جای صندلی، نیمکت‌هایی ساخته‌شده از چوب‌های کلفت دارند. همچنین برای این‌که ریکاردو و پدر و مادرش بتوانند در حمام و سرویس بهداشتی راحت تردد کنند اسباب و اثاثیه‌ها باید چینش مناسبی داشته باشند. حتی باید برای بستن بند کفش‌هایشان فکری کنند‌، چون نمی‌توانند خم شوند. پیدا کردن لباس برای آدم‌هایی تا این اندازه چاق هم خیلی سخت است. آنها همیشه به بوتیک‌های خاص می‌روند یا به خیاط سفارش لباس می‌دهند، که خوب البته خیلی باید پول بدهند.</p><p>
مامان می‌گوید که ریکاردو خیلی تنهاست و به همین خاطر خیلی کتاب می‌خواند یا خودش را با چت در اینترنت مشغول می‌کند. همچنین او به موسیقی علاقه‌مند است و یک روز در یک مسابقه تلویزیونی شرکت کرد. مسابقه درباره نام ترانه بود. برنده باید کمترین اشتباه را داشته باشد و ریکاردو مسابقه را برد. من خیلی افتخار می‌کنم که همسایه خیلی باهوشی دارم. او را حتی در تلویزیون هم نشان دادند.</p><p>
حتی اگر کسی شبیه اکثر ما نباشد، دلیل بر بدی یا لزوم دوری‌گزینی از ایشان نیست. یکی بزرگ به دنیا می‌آید و یکی کوچک. یکی بینی درازی دارد و یکی شکمی چاق یا سری طاس، و آنها به‌هیچ‌وجه در رابطه با فیزیک و ظاهر خود تقصیری ندارند. به‌ویژه اگر کسی بیمار است و به همین دلیل ظاهر و فیزیک خوبی ندارد، بی‌شک غمگین‌تر هم هست. کسی حق ندارد آنها را آزرده‌خاطرتر کند. اغلب در جسم نه‌چندان زیبا روحی بزرگ و قلبی صمیمی نهفته است.
</p>
<pnn>
۱. Rufaj Haroj یا Ruĝaj Haroj: موی قرمز اتفاقی طبیعی است که در بین ۱ تا ۲ درصد از جمعیت انسان‌ها رخ می‌دهد. این رنگ غالباً در بین اهالی اروپای شمالی و غربی (۲-۶ درصد جمعیت) دیده می‌شود و در مناطق دیگر کمتر است. این رنگ در افرادی به‌وجود می‌آید که دو نسخه از چیرگی روی کروموزوم ۱۶ باعث جهش در پروتئین «ام‌سی‌وان‌آر» می‌گردد. پژوهشگران بریتانیایی به این نتیجه رسیده‌اند که حدود ۴۰ درصد مردم جهان با هررنگ پوستی، دارای ژن «ام‌سی‌وان‌آر» هستند که ناقل موی قرمز است. در صورتی که هر دو والد فرزند دارای موی قرمز باشند بخت سرخ‌مو شدن کودکان آنها تا ۲۵ درصد افزایش می‌یابد. در بریتانیا بیشترین شمار موقرمزها زندگی می‌کنند. بیشتر این افراد در اسکاتلند هستند. رنگ موی قرمز طیف وسیعی از رنگ‌ها از شرابی تیره تا نارنجی و مسی را شامل می‌شود و این رنگ به‌واسطه سطح بالای رنگدانه مایل به قرمز فئوملانین به نسبت سطح پایین رنگدانه‌های تیره یوملانین شکل می‌گیرد. رنگ موی قرمز با رنگ پوست روشن، رنگ چشم روشن (طوسی، آبی، سبز و عسلی)، کک و مک و حساسیت به نور فرابنفش همراه است. (مترجم)
<br>
۲. محرومیت، حرمان
<br>
۳. ای‌وای
<br>
۴. خپل
</pnn>
