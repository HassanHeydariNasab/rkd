<h1>دیدار چهاردهم</h1>
<h2>روبرتو</h2>
<h3>موضوعات:</h3>
ظاهر و رفتار غیرمعمول، بیماری سرطان، مرگ، کلیشه‌های منفی
<br>
<p>
یک روز که در محوطه مشغول اسکیت‌بازی بودم، یکدفعه تعادل خودم را از دست دادم و زمین خوردم. وقتی خواستم بلند شوم، دیدم پایم زخمی شده و سردرد هم دارم. مامان خیلی نگران شد و مرا به بیمارستان برد. تا به حال پایم به اینجا باز نشده بود، به همین خاطر خیلی ‌می‌ترسیدم.</p><p>
ابتدا در صف طولانی جلوی باجه منتظر ایستادیم. آنجا خانم مهربانی از مامان خواست زیر فرم‌هایی را امضا کند و بعد به ما نشان داد که باید پیش کدام دکتر برویم. به طبقه اول آمدیم. آقای دکتر ما را به اتاق خود دعوت کرد. او خیلی بامزه بود و زیاد حرف می‌زد! آقای دکتر گفت که حتماً من از روی دایناسور روی زمین افتادم، یا یک سفینه فضایی با من تصادف کرده و بنابراین باید سرتاپای مرا پانسمان و باندپیچی کند. مامان هم هرچند خیلی نگران بود، ولی خنده‌اش گرفت، چون می‌دانست که دکتر دارد شوخی می‌کند.</p><p>
آقای دکتر، بی‌معطلی1 روی پایم دارو مالید و البته آن را پانسمان کرد. موقع مالیدن دارو کمی دردم گرفت، ولی آن‌قدر ترسیده بودم که حتی گریه هم نکردم. سپس با دکتر سوار آسانسور و وارد یک اتاق تاریک شدیم. آنجا خانمی با اشعه از سرم عکس گرفت. به این‌ عکس‌ها، عکس اشعه ایکس می‌گویند و البته اصلاً هم درد ندارد! تا آن خانم عکس‌ها را آماده کند، باید در راهرو منتظر می‌ماندیم.</p><p>
آنجا پسری رو به من کرد و گفت: «سلام کاما! مثل این‌که مرا نمی‌شناسی». خدای من، حقیقت داشت! روبرتوی مدرسه‌مان بود. قبلاً ما بیشتر زنگ‌های تفریح با هم بازی می‌کردیم، ولی از یک زمانی به بعد دیگر او را ندیدم. باید اعتراف کنم اینجا ظاهر خیلی عجیبی پیدا کرده بود و اگر مرا صدا نمی‌زد، بی‌اعتنا از کنارش می‌گذشتم یا حتی نمی‌خواستم با او حرف بزنم.</p><p>
روبرتو لباس بیمارستانی به تن داشت و موهای سرش، مژه و ابروهایش، همه ریخته بود. او خیلی آهسته به طرف دیگر راهرو رفت و میله بلندی در دست داشت که روی آن یک کیسه پلاستیکی عجیب آویزان بود و لوله‌ باریکی از آن به زیر لباس بیمارستانی‌اش می‌آمد. خانمی با لباس رنگی او را برای گرفتن عکس اشعه ایکس صدا کرد. بعد از بیرون آمدن از اتاقی که در آن عکس می‌گیرند، کنار من نشست تا عکس‌اش آماده شود، بنابراین، در این فاصله ما می‌توانستیم کمی با هم حرف بزنیم. من اول نمی‌دانستم چطور سر حرف را باز کنم، ولی به نظر می‌آمد که روبرتو دیگر عادت کرده است و خودش همه چیز را برایم تعریف کرد.</p><p>
چند ماه پیش در کلاس ژیمناستیک یکدفعه از حال رفت و بلند نشد. دکترها با آمبولانس سفید آمدند، آژیر آمبولانس را روشن و او را به بیمارستان منتقل کردند. در آنجا خون روبرتو را آزمایش کردند، عکس اشعه ایکس گرفتند و همه چیز را دقیق مورد آزمایش‌ و بررسی قرار دادند. وقتی مادرش برای صحبت با دکترها آمد، اول مدت زیادی در اتاق آنها بود و بعد با گریه از آنجا بیرون آمد و روبرتو را از بغل خود جدا نکرد. آقای دکتر گفته بود که روبرتو به سرطان مبتلاست و اگر هرچه زود‌تر تحت درمان دارویی قرار نگیرد، ممکن است کار از کار بگذرد2.</p><p>
این‌که بخواهم مفصل توضیح دهم که سرطان چیست، نه، بلد نیستم. پدربزرگ به من گفت که این‌طوری است، گویا یک جانور ریز نامرئی به درون بدن روبرتو وارد می‌شود. در ابتدا آن جانور ریز می‌خوابد، درنتیجه مشکل بتوان به وجود آن پی برد، اما وقتی بیدار می‌شود بسیار عصبانی است و شروع به گاز گرفتن و آسیب رساندن به شکم، سر و دیگر اعضای بدن آدم می‌کند. این بیماری واقعاً خیلی خطرناک است. به همین خاطر بیمار، اعضای خانواده و کسانی که از او پرستاری می‌کنند، تجربه سختی را پشت سر می‌گذارند.</p><p>
برای از بین بردن بیماری روبرتو، در بیمارستان لامپ مخصوصی بالای سرش روشن می‌کردند و یک خروار قرص‌ به او می‌دادند. وقتی این‌ راه دیگر مؤثر واقع نشد، لوله باریکی در سینه او کار گذاشتند که در حال حاضر داروها را از این طریق دریافت می‌کند. همین درمان‌هاست که روبرتو را خیلی ضعیف کرده، همه چیز برایش آزاردهنده شده و همه موهایش نیز ریخته است.</p><p>
در آن قسمت از بیمارستان که اکنون در آن بستری است، کودکان و بزرگسالان زیادی مثل او موهایشان ریخته است، ولی کسی به دیگری نمی‌خندد یا از دیدن آدم‌های طاس تعجب نمی‌کند، چون همه می‌دانند که ریزش مو در این بیماری خواه‌ناخواه اتفاق می‌افتد. آقای دکتر گفت که وقتی روبرتو دوباره سلامت خود را به‌دست‌آورد، موهایش دوباره درمی‌آیند. هرچند معلوم نیست که موهای این بیماران درست مثل قبل باشد. گاه موها با رنگ دیگری درمی‌آیند، یا حتی وز می‌شوند، هرچند ممکن است اصلاً طور دیگری بوده باشد.</p><p>
بیماری‌هایی مثل بیماری روبرتو، به درمان طولانی‌مدت، گاه حتی تا چند سال، نیاز دارند. یعنی بخشی از درمان در بیمارستان انجام می‌شود و بخشی دیگر در منزل. به همین خاطر روبرتو الآن نمی‌تواند به مدرسه برگردد. در بیمارستان مدرسه‌ای هم هست، ولی تنها یک کلاس دارد که دختر و پسرهای سنین مختلف درسشان را در آنجا می‌خوانند. بیمارستان «زمین بازی» هم دارد که بیماران می‌توانند از تلویزیون، رایانه یا وسایل بازی آن استفاده کنند. اما آنها گاه آن‌قدر ضعیف و دردمند هستند که اصلاً نمی‌توانند به آنجا بیایند. بنابراین روی تخت‌هایشان دراز می‌کشند و حتی دلشان هم نمی‌خواهد با کسی هم‌کلام شوند.</p><p>
حتی اگر کسی، به دلیل یک بیماری صعب‌العلاج، ظاهر متفاوتی پیدا کند، به این معنی نیست که او آدم بدی است و باید از ایشان دوری ‌جست. فرقی نمی‌کند که او در خانه بستری باشد یا در بیمارستان، در هر صورت نه‌فقط به کمک پزشکان و پرستاران، بلکه به کمک همه ما نیاز دارد. همیشه می‌توان به بیماران گل لبخند هدیه داد و مطلب جالبی برایشان تعریف کرد، حتی اگر برای بازی به اندازه کافی توان و نیرو نداشته باشند. می‌توان حواسشان را از بیماری پرت کرد، شرایط زندگی‌شان را بهبود بخشید و حداقل با بودن در کنارش، او را به زندگی دلگرم و امیدوار ساخت.
</p>
