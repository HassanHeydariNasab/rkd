<h1>دیدار سوم</h1>
<h2>عمه‌جان مارتا</h2>

<h3>موضوعات:</h3>
ظاهر و رفتار غیرمعمول، دلشکستگی، تنهایی، مرگ، بیماری روحی، افسردگی، رنج از به یادآوردن خاطرات
<br>
<p>
فردا روز تولد من است. من بی‌صبرانه منتظر آن هستم، چون پدر و مادرم، طبق معمول، جشن کوچکی تدارک می‌بینند. کیک میوه‌ای و شمع‌های روی آن، پارچی از شربت آبلیمو، آواز و مهمان‌هایی که می‌آیند. من بیشتر از هر چیزی جشن را به خاطر مهمان‌هایش دوست دارم، چون امکان دور هم جمع کردن همه آنهایی که دوستشان دارم در یک‌جاخیلی کم پیش می‌آید. بعلاوه همه خوش‌پوش و خوشبو حاضر می‌شوند و با خودشان گل می‌آورند و شاید هم یک هدیه. خیلی خوب است.</p><p>
من گاهی با پدر و مادرم به دیدار فامیل می‌روم. به دیدار مامان‌بزرگ ماریا- که در آن طرف رودخانه زندگی می‌کند- پدربزرگ و چند تا از ‌عمه و عمو‌هایم... من می‌توانم پیش آنها با پسرعمو‌ها و دخترعمو‌هایم بازی کنم، بستنی بخورم، کتاب‌های قشنگ را ورق بزنم و عکس‌هایشان را تماشا کنم. بیشتر وقت‌ها ما با هم بازی می‌کنیم، به‌خصوص وقتی که بزرگ‌ترها در اتاق بغلی در حال استراحت هستند و درباره چیزهای خیلی کسل‌کننده‌ مثل سیاست، سریال‌های تلویزیون و پول حرف می‌زنند.</p><p>
   خانواده من فوق‌العاده است. من از همه فامیل خوشم می‌آید، البته از بعضی بیشتر و از بعضی دیگر کمتر. من فهمیدم که بزرگ‌ترها خیلی از عمه‌جان مارتا خوششان نمی‌آید، چون او آدم عجیبی است. همیشه لباس سیاه می‌پوشد. خیلی کم پیش می‌آید که به دیدار کسی برود، اگر هم مهمانی از راه برسد، تقریباً هیچ‌وقت با او دم نمی‌گیرد. عمه‌جان مارتا در گوشه‌ای می‌نشیند یا در تنهایی از پشت پنجره به بیرون نگاه می‌‌کند. بعلاوه گاهی حتی تا آخر مهمانی هم صبر نمی‌کند و بدون خداحافظی از جمع جدا می‌شود. من دیدم که بزرگ‌ترها بعد از این‌که او می‌رود در موردش شروع به پچ‌پچ می‌کنند و حتی به عمه‌جان مارتا می‌خندند. این خیلی‌ ناراحت‌کننده است، چون ما درحقیقت یک خانواده هستیم!</p><p>
   عمه‌جان مارتا خواهر بزرگ‌تر پدرم هست. او می‌گوید عمه ‌مارتا زندگی سختی داشته و به همین خاطر حالا شبیه گل شده است. وقتی خورشید بیرون می‌آید و یک روز دل‌انگیز از راه می‌رسد، عمه‌جان مارتا چون گل شکفته می‌شود و لبخند روی لبانش نقش می‌بندد، با همه حرف می‌زند، پیاده‌روی می‌کند، به گل‌سرخ‌های باغچه می‌رسد و یا به خانم همسایه در مغازه سبزی‌فروشی‌اش کمک می‌کند.</p><p>
   با این حال بیشتر اوقات این‌طور نیست. عمه‌جان مارتا در خود جمع و حتی کمی پژمرده می‌شود و خود را از جلوی چشم همه پنهان می‌کند. مثل گل‌هایی که پیش از رعد و برق، یا پیش از غروب آفتاب گلبرگ‌های خود را جمع می‌کنند. در این موقع کرکره پنجره‌ها را پایین می‌کشد، به تلفن کسی جواب نمی‌دهد و چند روزی خود را در خانه حبس می‌کند. بابا می‌گوید ظاهراً در این اوقات ترجیح می‌دهد با افکار و خاطرات خودش تنها باشد، چون احتمالاً زندگی او را خسته کرده است، بنابراین به قدری زمان نیاز دارد تا دوباره خودش را پیدا کند.</p><p>
   من سردرنمی‌آورم چطور چنین چیزی اتفاق می‌افتد. عمه‌جان مارتا که واقعاً گم نشده و همیشه همین‌جاست! با این حال با دیدن او آدم حس می‌کند که حقیقتاً چنین اتفاقی افتاده است. او طوری رفتار می‌کند که انگار در این دنیا نیست یا دیگر میل و رغبتی به زندگی ندارد. وضعیت سختی است. بابا می‌گوید به این حالت افسردگی می‌گویند. افسردگی بیماری‌ای است که درمان آن ممکن است چند سال طول بکشد، داروها اغلب فوری و سریع جواب نمی‌دهند، بنابراین بیماران به گل‌ها شباهت پیدا می‌کنند. افسردگی یک بیماری مسری نیست. وقتی در زندگی‌ آدم‌ها یک اتفاق وحشتناک پیش می‌آید یا به‌خاطر یک بیماری‌ صعب‌العلاج زود خودشان را می‌بازند، افسردگی به سراغشان می‌آید و آنها دیگر از پس رسیدگی به امورات خود برنمی‌آیند.</p><p>
   عمه‌جان مارتا زمانی دارای همسر و دو فرزند بود. آنها یک خانواده معمولی بودند و هرکدام برای خود کار و ذوق و شوقی داشت، اما مهم‌ترین چیز برایشان شادی‌ مشترک بود. یک روز آنها با ماشین داشتند به کنار دریا می‌رفتند. تقریباً پیش از رسیدن به مقصد باران گرفت و جاده لغزنده شد. ناگهان از پیچ جاده کامیون بزرگی جلوی آنها ظاهر می‌شود و در یک لحظه وقتی که عمه‌جان مارتا می‌خواست برای جلوگیری از برخورد کنار بکشد، اتومبیل لغزید و تصادف وحشتناکی اتفاق افتاد. در این حادثه تنها عمه‌جان نجات یافت، اما به‌شدت زخمی شده بود.</p><p>
   پس از مرخص شدن از بیمارستان، او مدت زیادی نتوانست اتفاقی که افتاده بود را به خاطر آورد. سرانجام فهمید که طی تصادف در جاده خانواده‌اش را از دست داده است. عمه مارتا خود را در این حادثه مقصر می‌دانست و می‌گفت حقش بود که خودش در این حادثه بمیرد و نه همسر و فرزندانش، چون جای آنها در کنارش خالی است و او باید تا پایان عمر با عذاب وجدان سر کند. اگر پزشکان برای او داروهای خاصی تجویز نمی‌کردند و مدام با حرف‌هایشان او را دلداری نمی‌دادند، احتمالاً عمه‌جان مارتا تا حالا بلایی سر خودش می‌آورد.</p><p>
   از آن زمان او همیشه لبا‌س سیاه می‌پوشد. وقتی به بچه‌ها یا لبخند مردم نگاه می‌کند، خانواده‌اش را به یاد می‌آورد و غصه‌دار می‌شود. روزهایی هست که او اصلاً میل به برخاستن از خواب و کار و زندگی ندارد و حتی از نفس کشیدن خود هم بیزار است. همه چیز او را ناراحت می‌کند و حتی از کوچک‌ترین تغییری هم خوشش نمی‌آید. به خاطر هر مسأله‌ای زود از کوره درمی‌رود، همه چیز برای او آزاردهنده و عذاب‌آور است.در این شرایط است که او در افکار و خاطرات خودش مچاله می‌شود و افکارش در دوردست‌ها سیر می‌کند تا دوباره کمی آرام گیرد.</p><p>
   دلم می‌خواست عمه‌جان مارتا به مناسبت تولدم به دیدارم بیاید و حداقل فردا روزی آفتابی و دل‌انگیز باشد، مخصوصاً برای عمه‌جان مارتا. دلم می‌خواهد وقتی ما می‌خندیم و شاد هستیم، او گریه نکند. این طوری بابا هم خوشحال می‌شود.</p><p>
   اگر روزی یکی از اطرافیان در پیله تنهایی خود فرورفت، سکوت پیشه کرد، با دیگران دم نگرفت و رفتارش طور دیگری شد، به این معنا نیست که او آدم بدی است یا باید از آن فرد فاصله گرفت. شاید او از افسردگی رنج می‌برد و دنبال راه تازه‌ای است تا بلکه بتواند آدم‌ها را از صمیم قلب دوست داشته باشد. او به توجه و مراقبت نیاز دارد تا دوباره بتواند از زندگی لذت ببرد.</p>
