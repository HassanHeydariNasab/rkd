<h1>دیدار هفتم</h1>
<h2>آقای کارلتو</h2>

<h3>موضوعات:</h3>
بی‌خانمانی، وابستگی، اعتیاد به نوشیدن الکل، خشونت خانگی، ظاهر و رفتار غیرمعمول، محرومیت، کلیشه‌های منفی، رفتار غیرقابل پیش‌بینی، تنهایی
<br>
<p>
تمام طول هفته باران ‌بارید. بعد از مدرسه در خانه می‌ماندم، چون مامان می‌ترسید خیس شوم و سرما بخورم. بنابراین پس از نوشتن مشق‌هایم‌ کنار پنجره ‌می‌نشستم، نقاشی می‌کشیدم، کتاب می‌خواندم و به آدم‎‌هایی که باران بر شتاب گام‌هایشان می‌افزود نگاه ‌می‌کردم. اگرچه همه از روی آبگرفتگی‌ها نمی‌پریدند. آقای کارلتو که از باران و سرما نمی‌ترسد و تقریباً هر روز می‌توان او را در این اطراف دید، در خیابان ایستاده بود.</p><p>
آقای کارلتو بی‌خانمان است. او گاه در مخزن زباله، ایستگاه اتوبوس و یا کیوسک تلفن پناه می‌گیرد، یا اگر کسی فراموش کند در را ببندد، در راهرو یا زیرزمین بلوک ساختمان‌ ما می‌خوابد. کسی نمی‌داند او چند سال دارد. هرچند سن‌اش زیاد نیست، اما ظاهرش شکسته‌تر نشان می‌دهد. او ریشی انبوه و موهای ژولیده بلندی دارد. آقای کارلتو بالاپوش چرک سبز و ژاکت پشمی آبی‌رنگ می‌پوشد و کمی به جاودگر قصه‌ها شباهت دارد. او در تابستان برای خودش تاج‌گل درست می‌کند، آن را روی سر می‌گذارد و اگر کسی لبخندی به او تحویل دهد خوشحال می‌شود.</p><p>
زمستان گذشته، مامان‌بزرگ ماریا برای او دستکش، شال و کلاه بافت. او خیلی احساساتی و با خوشحالی گفت تابه‌حال چنین هدیه زیبایی از کسی نگرفته است، به همین خاطر مامان‌بزرگ ماریا همیشه می‌تواند روی او حساب کند، برای همه ما دعا می‌کند و اگر کسی قصد اذیت مرا داشته باشد، با او طرف است. آدم مهربانی است، نه؟ اما دعوت صبحانه عید ما را قبول نکرد!</p><p>
آقای کارلتو بیکار است و تا دلتان بخواهد وقت آزاد دارد. اغلب روی نرده جلوی یک مغازه می‌نشیند و با رهگذران حرف می‌زند. او بی‌ادب نیست. گاه از آب‌وهوا می‌پرسد، لطیفه تعریف می‌کند و یا از سیاست حرف می‌زند. خانم فروشنده، آقای کارلتو را دوست دارد، چون به او کمک می‌کند تا جعبه‌ها و اجناس را داخل مغازه بیاورد، و در تابستان برای آب‌دادن به گل‌ها و سبزیجات روی میز بیرون مغازه، می‌رود و از تلمبه عمومی اینجا آب می‌آورد. بعضی از مردم برای آقای کارلتو نان یا یک نوشیدنی می‌خرند. او همیشه از آنها تشکر می‌کند و می‌پرسد چطور می‌تواند لطفشان را جبران کند.</p><p>
وقتی هوا گرم می‌شود از آقای کارلتو بوی گندی بلند می‌شود، به خاطر آن‌که – به قول مامان- استحمام نمی‌کند، لباس‌هایش را نمی‌شوید و به آرایشگاه هم نمی‌رود. در زمستان پلیس اغلب او را با خود می‌برد و تا چند هفته کسی او را نمی‌بیند. آقای کارلتو این مدت را در خانه‌ای برای بی‌خانمان‌ها، که در آنجا می‌تواند رایگان بخوابد، غذا بخورد، استحمام کند، لباس‌های نو بگیرد و تن کند و با آدم‌هایی که زندگی‌ای مثل خودش دارند در یک جا باشد، می‌گذراند. اما وقتی هوا خوب می‌شود، او به خیابان برمی‌گردد، چون اصلاً از گرمخانه خوشش نمی‌آید، برای این‌که نوشیدن مشروبات الکلی در آنجا مجاز نیست.</p><p>
مامان می‌گوید اصلاً به‌خاطر دائم‌الخمر بودن است که آقای کارلتو خانه‌ای از خودش ندارد. زمانی او با همسر و فرزندش در شهر دیگری زندگی می‌کرد. گرچه، روزی او کارش را از دست داد و به افسردگی مبتلا شد. هر روز بیشتر و بیشتر مشروب می‌نوشید. مدام در حال مستی زن و بچه‌اش را کتک می‌زد یا شیشه‌های ویترین را می‌شکست. سرانجام پلیس او را به زندان انداخت. وقتی از زندان آزاد شد، دیگر نزد خانواده‌اش بازنگشت و تصمیم گرفت در خیابان زندگی کند.</p><p>
آقای کارلتو بعضی روزها بدجور مست می‌کند. بعد در خیابان پرسه می‌زند، مثل تماشاچی‌های حاضر ورزشگاه‌ داد می‌زند و آواز می‌خواند. در این هنگام کسبه به او اجازه ایستادن در جلوی مغازه‌هایشان را نمی‌دهند، همسایه‌ها برای این‌که بچه‌ها را نترساند او را از جلوی چشم همه دور می‌کنند. من نمی‌دانم این‌جور مواقع کجا می‌رود و کجا می‌خوابد. خیلی‌ها از او می‌ترسند، خانم همسایه که در طبقه دوم ما زندگی می‌کند و نوزادش را با کالسکه‌ این‌طرف و آن‌طرف می‌برد همیشه با دیدن آقای کارلتو، حتی وقتی هم که مست نباشد، راهش را کج کرده و به طرف دیگر خیابان می‌رود.</p><p>
من به‌ندرت با آقای کارلتو حرف می‌زنم، چون ما زمینه مشترکی با هم نداریم. گاهی از مدرسه‌مان سؤال می‌کند، برایم از برگ، سوت درست می‌کند و یاد می‌دهد که چطور باید از آن استفاده کنم. من فقط وقتی‌که همراه بابا هستم جرأت می‌کنم با او حرف بزنم. آن‌موقع ما کنار آقای کارلتو می‌ایستیم و از او می‌پرسیم آیا به چیزی احتیاج دارد، ولی کم پیش می‌آید چیزی از ما بخواهد. فقط یک‌بار برای تعمیر کفش‌هایش از ما یک سوزن بزرگ و نخ خواست.</p><p>
پدربزرگ می‌گوید که آقای کارلتو آدم خیلی جالبی است، ولی نتوانست از عهده کارهایش برآید. زمانی او در یک کارخانه کار می‌کرد و ماشین‌هایی برای معدن می‌ساخت. در خانه کبوتر نگه می‌داشت و به‌خاطر جوایز زیادی که در این زمینه گرفته بود به خود می‌بالید. کبوترهایش آن‌قدر قشنگ بودند که حتی در مسابقات فراکشوری هم صاحب عنوان شد. با وجود این، روزی در محل کارش مشروب خورد، حادثه‌ای را رقم زد و به همین دلیل هم از کار اخراج شد. </p><p>
حالا او می‌گوید که پس از همه این اتفاقات، زندگی تازه‌ای را شروع کرده و مطمئن نیست آیا روزی برای بازگشت نزد همسر و فرزندش به اندازه کافی شجاعت خواهد داشت. او همیشه به خود قول می‌دهد ماه بعد پیش آنها برود، ولی تا امروز هیچ‌گاه وعده خود را عملی نکرده است.</p><p>
حتی اگر کسی خانه‌ای ندارد، بوی بدی از او به مشام می‌رسد و گاه هم مست می‌کند، دلیل بر بدی او و دوری گزیدن از ایشان نیست. بعضی از آدم‌ها خانه و خانواده خود را از دست داده‌اند، چون در حل مشکلات خود توفیقی نیافته و یا زندگی با دیگران را نیاموخته‌اند. بسیاری از بی‌خانمانان دوست دارند زندگی خود را تغییر دهند، ولی عده دیگری از آنها درحقیقت تمایل به زندگی فعلی خود دارند. همه آنها شایسته احترام، صحبت و کمک هستند. زمان، توجه و واژه‌ها را می‌توان با همه آنها تقسیم کرد.
</p>
