<h1>DEKA RENKONTO</h1>
<h2>Rikardo</h2>

<h3>TEMOJ:</h3>
Malkutimaj aspekto kaj agado, dikeco, rufa hararo, okulvitroj, diskrimino, ekskludo, malsano, soleco.<br>

<p>
La komputilo de Paĉjo difektiĝis. Ho ve! Paĉjo instruas en lernejo matematikon kaj foje preparas per la komputilo taskojn por siaj gelernantoj aŭ plenigas listojn de notoj sur retpaĝo. Kompreneble li bone scias uzi komputilojn kaj – kiel diras Panjo – li ĉiam inventas ion por solvi problemojn. Tamen foje la situacio estas senesperiga, la komputilo estas pli malsana ol kutime, do necesas peti helpon de vera fakulo. Paĉjo ne ŝatas sendi la komputilon al teknika servo, ĉar en ĝi li gardas gravajn labordokumentojn, kiujn li ne rajtas montri al fremdaj personoj. Krom tio, en la servejo oni kutime riparadas komputilojn dum kelkaj tagoj kaj Paĉjo ĉiam hastas. En tiu okazo necesas do voki Rikardon.</p><p>
Rikardo estas nia najbaro, kiu loĝas en la teretaĝo. Li ĉiam bonege lernis kaj nun estas studento ĉe politeknika altlernejo (por estontaj inĝenieroj), kvankam en sia aĝo normale li devus frekventi ankoraŭ mezlernejon. Li estas tiel gaja! Vizitante nin li ĉiam rakontas anekdotojn, kaj ni ĉiuj ridegas. Krome li scias ripari ĉion – eĉ la komputilon de Paĉjo. Li ĉiam rifuzas monon pro la helpo kaj per manoj li ridetante nur forpuŝas Gepatrojn kvazaŭ obstinajn muŝojn. Tamen Paĉjo bone scias rekompenci lin. Ili tuj sidiĝas ĉe tableto kaj ŝakludas, eĉ ĝis malfrue nokte. Malgraŭ la penado de Paĉjo, Rikardo ĉiam gajnas. Iun tagon li venkis ankaŭ Avon!</p><p>
Rikardo bone fartas ĉe ni, ĉar ni ne priridas lin. En aliaj lokoj oni ofte mokas lin pro lia aspekto, ĉar Rikardo estas tre dika. Krom tio li uzas okulvitrojn kaj estas rufhara. Ekzistas malmultaj homoj kiel li, do pluraj personoj ŝokiĝas vidante lin. Kelkaj eĉ haltas surstrate kaj montras lin per fingro aŭ fotas per poŝtelefonoj. Rikardo ne povas rapide kuri, do malĝentilaj infanoj ofte suferigas lin, kromnomas lin „dikulo” aŭ „elefanto” provokante, ke li postkuru ilin. Sed li ŝajnigas ne aŭdi kaj nur provas paŝi pli rapide. Poste li estas tre laca kaj ŝvita, kaj devas halti por ripozi.</p><p>
Panjo diras, ke Rikardo havas malsanon, kiu nomiĝas diabeto. Por bone farti, ĉiutage li mem devas injekti al si medikamentojn aŭ tuj manĝi ion sukeran. En la familio de Rikardo ĉiuj havas tiun malsanon kaj ĉiuj estas tre dikaj. Lian patron oni eĉ operaciis en hospitalo por malpligrandigi lian stomakon. Pro tio nun li manĝas tre malmulte, kvazaŭ birdeto, sed bedaŭrinde lia pezo malpliiĝis nur iom. Panjo diras, ke ili naskiĝis tiaj kaj eble estontece kuracistoj inventos manieron por helpi ilin. Dume, ili ĉiuj devas tre atenti por ne manĝi tro. Krom tio ili ne rajtas manĝi iajn nutraĵojn, ĉar estus danĝere por ilia vivo.</p><p>
Iun tagon mi ludis en la korto kaj Rikardo sidis sur benko legante libron kaj atendante siajn gepatrojn. Apude laboristoj fosis truon en la grundo. Unu el ili ofte provokis Rikardon dirante: „Se mi havus tian hararon, mi mortigus min pro honto!”. Krome li diris, ke la gepatroj de Rikardo certe estas tre malriĉaj kaj ne havas hejme spegulon, ĉar se ili havus ĝin, li povus vidi, kiel malbela li estas, kaj fuĝus al Antarkto.</p><p>
La laboristoj ridaĉis tiel laŭte, ke finfine Rikardo ne eltenis kaj fuĝis hejmen. Mi vidis, ke irante li viŝis unue la okulvitrojn kaj sekve la okulojn. Verŝajne li ploris pro honto kaj bedaŭro. Sed li ja ne kulpas pro sia aspekto! Li certe dezirus esti malpli dika kaj povi kuri, salti, bicikli...</p><p>
En la hejmo de Rikardo ĉiuj mebloj estas fortigitaj por ke ili ne rompiĝu. Ili ne havas seĝojn, sed benkojn el dikaj lignopecoj. Ankaŭ en la banĉambro kaj necesejo oni devis instali oportunajn meblojn por ke Rikardo kun siaj gepatroj povu tie facile moviĝi. Eĉ por ŝnuri ŝuojn ili bezonas taŭgan ilon el drato, ĉar ili ne kapablas klini sin por tuŝi la piedojn. Estas tre malfacile trovi vestaĵojn por tiel dikaj personoj. Ili ĉiam vizitas fakan butikon aŭ mendas vestaĵojn ĉe tajloro, sed tio estas multekosta.</p><p>
Panjo diras, ke Rikardo estas tre soleca kaj pro tio li multe legas aŭ konversacias kun iu pere de Interreto. Krom tio li interesiĝas pri muziko kaj iam partoprenis en televida konkurso. En la konkurso oni demandis pri titoloj de kanzonoj. Gajnas tiu, kiu plej malmulte eraras. Kaj Rikardo gajnis! Mi estas tre fiera, ke mi havas tiel saĝan najbaron. Oni eĉ montris lin en la televido.</p><p>
Eĉ se iu ne aspektas same kiel la la plejmulto el ni, tio ne signifas, ke li estas malbona aŭ evitinda. Unu naskiĝas granda, alia malgranda. Iu havas longan nazon, alia dikan ventron aŭ kalvan kapon – kaj ili neniel respondecas pri tio. Precipe se iu malsanas kaj pro tio li malbone aspektas, certe tiu estas eĉ pli malfeliĉa. Oni ne rajtas pli suferigi tiajn personojn. Ofte en ne tre bela korpo estas kaŝita granda inteligento kaj varma koro.</p>
