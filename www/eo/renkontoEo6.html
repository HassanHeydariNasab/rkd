<h1>SESA RENKONTO</h1>
<h2>Sinjoro Pawlak kaj Pepulino</h2>

<h3>TEMOJ:</h3>
Maljunulejo, maljuneco, handikapo, malkutima agado, malriĉeco, soleco, sufero pro rememoraĵoj, psika malsano, paralizo.<br>

<p>
Unufoje monate mi akompanas Avon por viziti flegejon. Tio estas speciala loko, en kiu loĝas multaj maljunaj personoj kaj ankaŭ kelkaj junaj. Ili ne havas proprajn hejmojn kaj iliaj familioj ne deziras aŭ ne povas zorgi pri ili. La tieaj loĝantoj ofte estas malfortaj kaj malsanaj, do ili bezonas tuttagan helpon de kuracistoj kaj flegistinoj. La domo iom similas al hospitalo, sed la personoj, kiuj loĝas en ĝi, estas multe pli tristaj, ĉar ili scias, ke ili restos tie ĝis la fino de la vivo.</p><p>
La flegejo, kiun ni kune vizitadas troviĝas en antikva kastelo. Apude estas bela parko kun grandegaj arboj. Ili nomiĝas platanoj, senĉese perdas ŝelon kaj havas fruktojn en formo de belaj globetoj. Ĉe la alia flanko de la kastelo oni havas ĝardenon plenan je fruktoj kaj legomoj. Dum bela vetero la loĝantoj de la domo promenadas laŭ puraj aleetoj, sidas sur benkoj aŭ en ligna laŭbo kaj ĉiam volonte konversacias kun ni.</p><p>
En la flegejo loĝas Sinjoro Pawlak, kiun ni tie ĉiam vizitas. Li estas konato de Avo el infanaĝo. Sinjoro Pawlak ne plu havas piedojn kaj pro tio li uzas invalidan rulseĝon (invalido estas handikapita homo). Rulseĝo similas al fotelo kun grandaj radoj. Oni povas puŝi ĝin tenante malantaŭe ĉe la dorsapogilo. Ankaŭ Sinjoro Pawlak mem povas movi la radojn. Li veturas ĉiam tre malrapide, ĉar li timas fali – precipe grimpante sur altajn trotuarojn.</p><p>
Avo diras, ke Sinjoro Pawlak estas tre soleca. Lia familio loĝas en vilaĝo kaj laboras en granda bieno kun kampoj, arbaro, porkoj, bovinoj kaj kunikloj. Antaŭ multaj jaroj Sinjoro Pawlak havis akcidenton. La rikoltmaŝino, per kiu li falĉis maizon, vundis liajn piedojn. En la hospitalo montriĝis, ke ne plu eblas savi ilin, pro tio nun li ne povas paŝi kaj devas uzi rulseĝon. La familianoj de Sinjoro Pawlak ne sciis bone prizorgi lin, do li ekloĝis en la flegejo kaj neniam plu revenis al la vilaĝo. Li tre sopiras. Kompatinda, ĉu ne?</p><p>
Kiam ni alvenas, Sinjoro Pawlak fariĝas tre kontenta. Li diras, ke li havas nepinon de mia aĝo, sed li vidis ŝin nur sur foto, do mi estas lia adoptita nepino. Li ĉiam sidigas min sur sian rulseĝon kaj petas, ke mi rakontadu al li pri diversaj aferoj el la lernejo kaj el la mondo. Estas por mi iom strange kaj maloportune sidi tiel sur liaj kriplaj kruroj, sed se pro tio Sinjoro Pawlak estas iomete ĝoja, mi ĉiam sidas kun li dum kelka tempo por konversacii, kaj poste mi kuras por ludi en la parko. Avo restas kun Sinjoro Pawlak. Ili babiladas kaj kartludas.</p><p>
En la parko mi ofte renkontas Pepulinon. Ŝi estas afabla maljuna sinjorino, kiu tre multe kaj tre rapide parolas, foje ankaŭ kantas. Ŝi faras tion eĉ estante tute sola. Sinjoro Pawlak diras, ke neniu scias, kiu ŝi estas. Antaŭ kelkaj jaroj policistoj trovis ŝin en stacidomo. Ŝi ne kapablis diri, de kie kaj kien ŝi vojaĝas, do oni transportis ŝin al la flegejo kaj ŝi restas tie ĝis nun. La flegistinoj tre ŝatas ŝin, kaj ĉar ŝi parolas multe, kiom birdo en printempo, tial ili nomis ŝin Pepulino, kaj ĉiuj akceptis tion.</p><p>
Pepulino ĉiam donas al mi bombonon, peceton da ĉokolado aŭ kuketon volvitan en papera buŝtuko. Ili estas la dolĉaĵoj, kiujn la loĝantoj de la flegejo ricevas kiel deserton. Pepulino ofte ne manĝas ilin, sed konservas por mi. Antaŭe mi tre hezitis preni de ŝi tiujn donacojn, ĉar hejme mi ĉiam havas dolĉaĵojn. Krom tio, Pepulino foje portas ilin en poŝo dum kelkaj tagoj, do kiam mi ricevas ilin, ili estas gluecaj kaj malbelaj. Tamen Avo diris al mi, ke por Pepulino la dolĉaĵoj estas tre valoraj, ĉar ŝi havas nenion alian por donaci al mi. Ŝi tiel montras simpation al mi. Do, kvankam mi ankoraŭ iom hezitas, mi akceptas ilin kaj dankas.</p><p>
En la flegejo loĝas ankaŭ junuloj ligitaj per zonoj al rulseĝoj. Ankaŭ en iliaj litoj estas specialaj zonoj, ĉar la junuloj ne kapablas mem moviĝi. Avo diras, ke tiu malsano nomiĝas paralizo. Por ke ili ne enuu, foje oni legas librojn por ili aŭ ŝaltas televidilon. Tamen mi opinias, ke tio helpas ne multe, ĉar ili bezonas babiladon kaj ridon.</p><p>
Dum festotagoj ni venas tien kun la lerneja klaso kaj kun nia Instruistino por prezenti spektaklojn. Ni preparas ankaŭ kartojn kun bondeziroj. Ĉiuj loĝantoj de la flegejo tre ĝojas, laŭtege aplaŭdas nin kaj poste ni kune kantadas. En tiuj momentoj multaj personoj kortuŝiĝas kaj ploras, ĉar ili rememoras similajn momentojn en sia hejmo. Mi estas tre trista, ke mi ne povas helpi al ili alimaniere.</p><p>
Eĉ se iu estas tre malsana, loĝas en speciala domo kaj strange aspektas aŭ agadas, tio ne signifas, ke necesas eviti lin aŭ ŝajnigi, ke li ne ekzistas. Handikapitaj kaj solecaj personoj bezonas ne nur flegadon, sed ankaŭ simple ĉiutagan ĝojon. Estas bone doni ĝin precipe al tiuj, pri kiuj iliaj propraj familioj preferus forgesi. Ĉiu homo bezonas amon kaj ĉeeston de proksimuloj – precipe se li estas malsana kaj soleca.</p>
