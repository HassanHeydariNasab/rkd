<h1>DEK SEPA RENKONTO</h1>
<h2>Kim, Alex kaj Elina</h2>

<h3>TEMOJ:</h3>
Rifuĝintoj, milito, natura katastrofo, malriĉeco, rasismo, diskrimino, ekskludo, civitaj organizoj, handikapo, morto, sufero pro rememoraĵoj.
<br>
<p>
Baldaŭ estos someraj ferioj kaj mi atendas ilin senpacience! Mi ne devos tiam frue ellitiĝi por iri al la lernejo kaj povos ludi kaj legi librojn la tutan tagon. Pasintjare dum du semajnoj mi partoprenis en feria kolonio. Tio estas renkontiĝo de infanoj, kiuj restadas sen gepatroj en lignaj dometoj aŭ klasĉambroj en lernejo. Zorgas pri ili geinstruistoj kaj gestudentoj. Ĝi estis tre amuza kaj agrabla aranĝo, ĉar ni havis multajn ekskursojn, ludojn kaj konkursojn. Mi konatiĝis kun pluraj infanoj de mia aĝo.</p><p>
Kompreneble mi ne plu memoras detale ĉiujn partoprenintojn, sed mi plej ŝatis ludi kun infanoj de aliaj landoj. Avo diras, ke estas bone koni tiajn personojn, ĉar oni povas multon lerni de ili. Poste oni povas interŝanĝi bildkartojn aŭ telefoni por demandi, kio okazas malproksime. Miaj geamikoj de tiu kolonio estas Kim, Alex kaj Elina.</p><p>
Kim estas vjetnamo. Li estas malpli alta ol aliaj infanoj en lia aĝo, ĉar homoj en lia regiono kutime havas malpli grandajn korpojn ol ĉe ni. Li havas nigrajn, tre fortajn harojn, oblikvajn okulojn kaj haŭton iom malpli helan ol la mia. Li venis en nian landon en la ventro de sia patrino kaj naskiĝis tie ĉi. Danke al tio oni permesis al li resti kaj lia patrino rajtis venigi sian familion. Kim tre bone komunikas en nia lingvo kaj evidente ankaŭ en la vjetnama. Li lernas en mia lernejo kaj ĉiuj tre ŝatas lin, ĉar li estas ege afabla.</p><p>
La gepatroj de Kim gvidas malgrandan restoracion. Ili kuiras en ĝi bongustajn pladojn, kiujn ili spicas laŭ kutimoj de sia lando. Avo rakontis al mi, ke en Vjetnamio homoj manĝas rizon anstataŭ manĝi panon. Eĉ se ekstere estas tre varme, ili ŝatas manĝi varmajn supojn. Anstataŭ forkoj kaj kuleroj ili preferas uzi bastonetojn. Interese, ĉu ne? Kim instruis al mi manĝi per bastonetoj, sed mi ne sukcesis kaj nur makulis ĉion ĉirkaŭe – ankaŭ min mem. Ni ĉiuj ridegis pro tio, sed Kim asertis, ke se mi ekzercos min pri tio, mi certe iam sukcesos.</p><p>
Alex kaj Elina loĝas en rifuĝejo. Tio estas speciala domo, en kiu rajtas restadi homoj el diversaj landoj. Ili devis fuĝi aŭ perdis sian tutan havaĵon pro milito aŭ iu granda katastrofo (inundo, incendio, eksplodo de atomcentralo ekzemple). La plimulto ne povis kunporti ion ajn, do ili estas tre malriĉaj. Kelkaj el ili jam loĝis antaŭe en rifuĝkampoj en aliaj landoj. Ili parolas diversajn lingvojn, serĉas laboron kaj tre sopiras pri siaj proksimuloj. Estus bone venigi ilin tien ĉi, por ke ili restu konstante, sed oni ne scias, ĉu estos eble. Ne estas do certe, ĉu ili estos ĉi tie post unu jaro aŭ eĉ post kelkaj tagoj.</p><p>
Pri rifuĝintoj el la tuta mondo zorgas bonaj homoj, kiuj laboras en fakaj organizoj. Ili helpas surloke en diversaj landoj, konstruas tendajn urbetojn, disdividas manĝaĵojn, medikamentojn kaj vestaĵojn. Se iu estas tre malsana, aŭ malbonaj homoj deziras suferigi lin, foje necesas transporti tian personon al alia lando. Tiam laboristoj kaj volontuloj de la organizoj provas prepari dokumentojn por tiaj personoj kaj akiri biletojn por vojaĝo. Kompreneble la helpo ne ĉiam eblas.</p><p>
Kelkaj rifuĝintoj petas de malbonaj homoj, ke ili helpu al ili fuĝi sen dokumentoj el la danĝera lando. Ili pagas pro tio multe da mono, kaŝas sin en kamiono aŭ sur ŝipo kaj nokte provas kaŝe trapasi landlimon por iri al pli riĉa lando, kie ili estus sekuraj. Tiam ofte kaptas ilin policistoj, kiuj multajn resendas hejmen. Nur kelkaj sukcesas eskapi kaj trovi pli taŭgan lokon por vivi. Tamen ili ofte ne havas dokumentojn kaj tre timas, ke iun tagon oni malkovros kaj malliberigos ilin, aŭ resendos ilin al la lando el kiu ili fuĝis.</p><p>
Ekzistas homoj, kiuj malŝatas ne nur rifuĝintojn, sed ĝenerale fremdulojn. Ĝenas ilin ies koloro de haŭto aŭ formo de okuloj. Ili kromnomas fremdulojn kiel nigrulojn, flavulojn, blankulojn (depende de loĝloko) kaj opinias, ke ili estas malpli bonaj, malpli inteligentaj kaj malpli valoraj homoj. Tio nomiĝas rasismo.</p><p>
Alex kaj lia familio naskiĝis en Afriko. Ili havas nigran haŭton kaj amuzajn harojn. Mi ankaŭ dezirus havi tiajn! Alex estas blinda. Li malsaniĝis pro malsato, kiam li estis tre malgranda kaj neniu sukcesis kuraci lin. Iu organizo venigis lin kun la gepatroj al Eŭropo, sed eĉ tie ĉi oni ne sukcesis kuraci lin, ĉar la malsano estis jam tro disvolviĝinta. Dume, en ilia lando, okazis milito, do ili ne plu povis reiri hejmen. Ili restos en nia lando almenaŭ ĝis ilia patrujo estos sekura.</p><p>
Elina venis el Ĉeĉenio (tio estas lando en Azio) kaj ŝi ne havas gepatrojn. Ŝia patro estis mortigita dum milito kaj ŝia patrino pereis post kiam bombo detruis ilian domon. Elina vidis sian patrinon sub la ruinoj de la domo, sed oni ne plu povis helpi al ŝi. Pro tio Elina nun estas iom stranga. Kiam en la kolonio ni havis desegnokonkurson, preskaŭ ĉiuj infanoj desegnis kolorajn florojn, maron kaj ludilojn – nur la desegnaĵoj de Elina estis ĉiam nigraj. Sur ili estis brulintaj domoj, aviadiloj ĵetantaj bombojn kaj mortigitaj homoj. Nokte, Elina ofte krias dormante kaj poste ĝis mateno ploradas.</p><p>
Eĉ se iu havas malsaman koloron de haŭto, venas de malproksime aŭ loĝas en malkutima loko, tio ne signifas, ke li estas malbona aŭ evitinda. Ne en ĉiu lando estas sekure, sufiĉas laboro kaj manĝaĵoj. Multaj personoj serĉadas do helpon kaj pli bonajn vivkondiĉojn tie, kie iu alia povus zorgi pri ili kaj dividi sian havaĵon almenaŭ por kelka tempo. Tiaj problemoj povas okazi al ĉiu el ni, do helpo al rifuĝintoj estas natura homa devo.</p>
