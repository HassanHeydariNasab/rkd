<h1>KVINA RENKONTO</h1>
<h2>Avinjo Maria</h2>

<h3>TEMOJ:</h3>
Maljuneco, malkutima agado,
perdo de memorkapablo, malsano, kontraŭvola lasado de
urino, dentprotezo, morto, sufero pro rememoraĵoj.
<br>
<p>
Hieraŭ ni vizitis Avinjon Maria por bondeziri okaze de la tago de patrinoj. Avinjo Maria estas la patrino de mia Paĉjo, do ŝi estas samtempe patrino kaj avino. Tial oni povas bondeziri al ŝi okaze de ambaŭ festoj. Bonege, ĉu ne?</p><p>
Avinjo Maria estas jam tre maljuna. Eĉ pli maljuna ol Avo. Pro tio do ŝi ne plu povas fari ĉion kiel antaŭe. Ŝi tre malrapide paŝas, manĝas, nur helpe de lupeo legas librojn kaj en butikoj tre longe cerbumas antaŭ ol aĉeti ion. Ŝi rigardas la saman fromaĝon kelkfoje, poste alian, kaj ankoraŭ unu... kaj finfine aĉetas la unuan, kiun ŝi rigardis. Ĉe kaso ŝi ĉiam paroligas la kasistinon kaj longe serĉadas monon. Se iu persono en la vico hastas, foje tiu diras al Avinjo malbelajn vortojn.</p><p>
Paĉjo opinias, ke Avinjo Maria havas sian malgrandan mondon kaj vivas en ĝi kvazaŭ nenio alia ekzistus. Ne gravas, pri kio oni parolas, ŝi iel ajn rememoras ion el sia juneco kaj komencas rakonti. Foje tio estas tre amuza, ĉar ŝi rakontas plurfoje la samajn aferojn. Ni do ridas kun ŝi, ĉar ni bone scias, kiel finiĝos ĉiu rakonto. Avinjo malgraŭ ĉio ŝatas rakontadi al ni. Se ŝi komencas, estas malfacile haltigi la rakontadon.</p><p>
Avinjo Maria bonege memoras nur kelkajn aferojn kaj aliajn rapide forgesas. Dum longa tempo ŝi kapablas rakonti rememoraĵojn el sia lernejo kaj tion, kion ŝi legis aŭ rigardis en televido antaŭ longa tempo. Ŝi forgesas tamen, kien antaŭ unu horo ŝi metis la okulvitrojn, aŭ kion ŝi manĝis hieraŭ tagmeze. Foje, kiam ni kune eliras por promeni aŭ butikumi, post kelkaj paŝoj Avinjo demandas nin, kien ni iras aŭ eĉ sentas sin perdita survoje.</p><p>
Paĉjo tre timas, ke Avinjo Maria povus iam forgesi ion tre gravan – ekzemple fermi kranon aŭ malfunkciigi gaskuirilon. Pro tio, en la tuta loĝejo pendas koloraj paperetoj, kiuj rememorigas al ŝi pri fermo de pordoj, malŝalto de lampo, kontrolo de gaso kaj akvo. Paĉjo aĉetis por ŝi ankaŭ specialan horloĝon, kiu sone anoncas, ke necesas preni medikamentojn.</p><p>
Kompreneble Avinjo Maria ne sukcesus mem zorgi pri la tuta apartamento. Ĉiutage, do, Paĉjo, Panjo aŭ iu onklino alvenas tien por helpi al ŝi ŝanĝi vestaĵojn, purigi, aĉeti ion kaj zorgi pri manĝaĵoj. Avinjo ĉiam estas tre kontenta kaj salutas ilin kvazaŭ ili ne estus vidintaj unu la alian jam de tre longa tempo.</p><p>
Estas tagoj, dum kiuj Avinjo fartas tre malbone. Ŝi diras, ke ŝiaj ostoj strikas. Tiam ŝi apogas sin sur bastoneto, surmetas dikan jakon kaj lanan pantalonon, eĉ se ekstere estas varme. Avo klarigis al mi, ke maljunaj personoj kutime ŝatas la varmon. Ili ŝatas ankaŭ dolĉaĵojn – tre ŝatas! Avinjo Maria trinkas teon ĉiam kun multe da konfitaĵo aŭ mielo, kaj en la kuirejo ŝi ĉiam havas skatolon plenan je kuketoj.</p><p>
Foje Avinjo Maria ne sukcesas atingi necesejon kaj pisas en la kalsoneton. Ŝi ĉiam bedaŭras kaj hontas pro tio, ĉar aperas malbona odoro kaj oni devas lavi ĉion. Antaŭ iom da tempo Panjo ekhavis ideon, ke necesas aĉeti por Avinjo vindaĵojn por plenkreskuloj. Oni povas surmeti ilin nokte aŭ tage kaj forĵeti ilin kiam ili malpuriĝis. Komence Avinjo Maria tute ne deziris surmeti ilin kaj estis tre kolera, sed nun ŝi jam alkutimiĝis – same kiel al siaj novaj dentoj.</p><p>
Avinjo Maria havas artefaritan dentaron! Paĉjo diras, ke tio nomiĝas dentprotezo. Antaŭ ol dormi ŝi deprenas ĝin kaj lasas en glaso kun akvo. Vekiĝinte ŝi metas la dentprotezon en la buŝon kaj firmigas per speciala gluaĵo por ĝin ne perdi. Danke al tio ŝi povas mordi freŝan karoton aŭ manĝi sekigitan panon. Kiam ŝi havas bonan humoron, ŝi demetas la dentaron kaj ŝerce timigas min per ĝi. Ni tiam multe ridas!</p><p>
Mi tre malŝatas, kiam Avinjo Maria diras, ke baldaŭ ŝi mortos kaj mi povos heredi ŝiajn librojn kaj memoraĵojn. Mi ja tute ne deziras havi ilin! Mi volas, ke Avinjo vivu kiel eble plej longe. Tamen ŝi diras, ke ŝi jam deziras morti, ĉar en ĉielo ŝi renkontos siajn parencojn kaj lernejajn geamikojn, kiuj mortis antaŭ multe da tempo. Ŝi tre sopiras pri ili. Ofte dum tuta tago ŝi rigardas albumojn kun malnovaj fotoj, ĝemadas kaj foje eĉ ploras. En ŝia hejmo estas amaso da malnovaj objektoj, kiujn ŝi tre ŝatas, ĉar ĉiu estas ligita kun rememoraĵoj.</p><p>
Mi estas trista vidante, ke Avinjo Maria estas kaduka. Estas por mi malfacile imagi, ke ŝi baldaŭ povus morti. Tamen Avo diras, ke oni devas konsenti je tio, ĉar homoj estas kvazaŭ folioj sur arboj. Printempe ili naskiĝas kaj beliĝas, sed iun tagon alvenas aŭtuno kaj ili komencas maljuniĝi. Tiam ili sekiĝas, malfortiĝas, ŝrumpas kaj finfine forblovas ilin la vento. Ili restas en nia memoro, sur fotoj. Ni rememorados pri ili en lokoj, kiujn ni kune vizitis. Ni pensos pri ili rigardante objektojn, kiuj apartenis al ili.</p><p>
Eĉ se iu maljuniĝas kaj ne plu povas fari multajn aferojn kiel antaŭe, li vivas nur kun rememoroj kaj ofte parolas pri morto, oni ne rajtas eviti tiajn personojn aŭ kritiki ilin – eĉ se ilia agado estus malagrabla por iu. Maljuneco kaj morto atendas nin ĉiujn kaj ne eblas tion ŝanĝi. Tial estas grave ĝoji pro ĉiu momento pasigita kun homoj, kiujn ni amas.</p>
