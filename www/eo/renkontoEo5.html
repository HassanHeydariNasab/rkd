<h1>KVINA RENKONTO</h1>
<h2>Fatima</h2>

<h3>TEMOJ:</h3>
Ksenofobio, diverseco de religioj, Islamo, terorismo, ekskludo, diskrimino, negativaj stereotipoj, manipulado per publika
opinio, klaĉado.<br>
<p>
Lastatempe Avo havas amason da laboro. Vizitadas lin Fatima – studentino, kiu verkas magistrigan disertaĵon. Temas pri granda tasko. Se ŝi ĝuste plenumos ĝin, ŝi rajtos ricevi diplomon pri finitaj studoj. Fatima demandas Avon pri liaj vojaĝoj, pri homoj, kiujn li renkontis en malproksimaj landoj kaj pri iliaj kutimoj kaj arto. Ŝi ĉion notas kaj ordigas kolorajn fotojn por ilustri la notojn. Kiam mi estos pli aĝa, ankaŭ mi estos studentino kaj verkos magistrigan disertaĵon!</p><p>
Fatima ĉiam surhavas tukon sur la kapo. Avo diras, ke ĝi estas signo de ŝia religio. Fatima estas islamanino kaj loĝas en vilaĝo, kiu nomiĝas Malgranda Tatarlando. Amuza nomo, ĉu ne? La familio de Fatima kaj aliaj loĝantoj de Tatarlando estas nomataj tataroj. Antaŭ multaj, multaj jaroj, iliaj prauloj venis tien ĉi el Azio. Ili vagadis dum tre longa tempo. Pro bona servo al reĝo ili ricevis donace de tiu la vilaĝon. Kvankam pasis kelkaj jarcentoj (unu jarcento estas cent jaroj), ili ne forgesis la proprajn lingvon kaj kredojn. La plimulto el ili aspektas kiel ni kaj faras tion, kion ni faras.</p><p>
Mi tre ŝatas Fatiman, ĉar kiam ŝi havas iom da libertempo, ni bonege amuziĝas. Ŝi klarigas al mi arabajn literojn kaj montras, kiel eblas fari el ili belegajn bildojn. Krom tio, ŝi rakontas sanktajn historiojn de sia popolo. Mi ŝatas aŭskulti pri la profeto Mahometo – kiu havis grandan barbon, belan ĉevalon kaj konversaciis kun anĝeloj. Kaj pri la sankta urbo, kie blanke vestitaj homoj promenas ĉirkaŭ templo. Kaj pri tio, ke tagmeze islamanoj genuiĝas sur tapiŝoj, rigardas direkte al la sankta urbo kaj kune preĝas al Dio. En diversaj religioj ekzistas diversaj nomoj de Dio, sed, laŭ mia Avo, ĉiam temas pri la sama persono kaj pro tio ĉiuj religioj estas egalaj.</p><p>
Avo opinias, ke Fatima estas tre kuraĝa, ĉar surstrate ŝi ĉiam surhavas sian tukon. En kelkaj landoj estas personoj, kiuj ne ŝatas islamanojn nur pro tio, ke ili alimaniere vestas sin kaj alimaniere preĝas. Krom tio, foje estas malfacile komuniki kun ĉiuj el ili, ĉar, precipe knabinoj, ne ĉiam rajtas lerni – ĉefe ne fremdajn lingvojn. Bedaŭrinde, ĉu ne? Por kelkaj personoj ĉiu islamano estas teroristo – almenaŭ tion oni asertas en kelkaj gazetoj kaj televidprogramoj. Sed mi jam scias, ke tio estas mensogo!</p><p>
Mi demandis al Avo, kiuj estas teroristoj kaj li precize klarigis al mi. Ili deziras ŝanĝi vivkondiĉojn, posedi sian landon aŭ eĉ la tutan mondon. Ili ne konsentas pri iuj aferoj, kaj foje nepre volas, ke aliaj personoj vivu laŭ ilia maniero kaj kredoj. Teroristoj ne ĉiam volas kaj povas diskuti kun politikistoj aŭ prezenti sin en televido, do ili koleras kaj ofte suferigas aliajn homojn por koncentri aliulan atenton sur la propraj aferoj. Kelkaj havas pafilojn, bombojn kaj mortigas homojn, por ke poste oni skribu pri tio en gazetoj aŭ Interreto kaj parolu en televido.</p><p>
Antaŭ kelkaj jaroj, kiam mi ankoraŭ ne ekzistis, teroristoj kidnapis aviadilojn, detruis en Usono grandajn domojn kaj mortigis multajn personojn. Ne plaĉis al ili, ke usonaj soldatoj troviĝas en iliaj landoj, do ili decidis venĝi. Post kiam iu en televido diris, ke la teroristoj estis islamanoj, en pluraj landoj homoj komencis timi islamanojn, ĉar ili pensis, ke ĉiuj ili estas teroristoj. Kompreneble, tio estas malvera, ĉar la plejmulto el la islamanoj estas ordinaraj, bonaj homoj.</p><p>
Kiam la teroristoj detruis la domojn en Usono, Fatima estis tre malgranda. Sed la sekvan tagon, dum ŝi promenis en parko kun sia familio, ebriaj viroj kriaĉis kaj ĵetis ŝtonojn sur ilin. Ili diris, ke Fatima estas malgranda teroristino kaj ke ŝi iru for al sia propra lando. Ili vundintus ŝin, se ŝiaj patro kaj fratoj ne estus ŝin defendintaj kaj ne vokus policon. Ŝiaj familianoj vivas tie ĉi de pluraj jarcentoj, do ili troviĝas en propra lando. Tie ĉi ili elkreskis kaj tie ĉi troviĝas tomboj de iliaj prauloj. Ili neniam faris ion malbonan por ke oni nomu ilin teroristoj!</p><p>
Avo opinias, ke en ĉiu popolo estas diversaj homoj. Ili havas proprajn opiniojn, religiojn kaj morojn. Ili vestas sin diversmaniere, manĝas malsamajn pladojn, kantas malsimilajn kantojn. Danke al tio la mondo estas varia kaj tre interesa. Pro tio estas tiel agrable vojaĝi kaj konatiĝadi kun ili. Poste oni povas reiri hejmen kaj rakonti siajn travivaĵojn al proksimuloj por montri, kia estas la mondo kaj kiaj homoj vivas malproksime. Avo ŝatas labori kun Fatima kaj rememoradi por ŝi siajn vojaĝojn. Li diras, ke se ŝi deziros, oni povos fari libron el ŝia disertaĵo, traduki ĝin en Esperanton kaj ĝin eldoni. Eble Fatima estos iam fama verkistino!</p><p>
Eĉ se iu kredas je malsimilaj aferoj kaj preĝas alimaniere, tio ne signifas, ke li estas malbona aŭ ke oni devas eviti lin. Ĉiu religio povas esti kialo por fari bonon. Ĉiuj tamen komprenas la religiojn laŭ propra maniero. Kvankam en televido oni diras malbonajn aferojn pri iu popolo, tio ne signifas, ke ĉiu informo estas vera. Oni ne rajtas nomi iun teroristo aŭ lin ofendi alimaniere nur pro tio, ke liaj samlandanoj aŭ parencoj suferigis iun. Ĉiu homo respondecas nur pri la propraj agoj.</p>
