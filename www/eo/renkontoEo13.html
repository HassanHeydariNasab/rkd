<h1>DEK TRIA RENKONTO</h1>
<h2>Henriko, Laŭra kaj bandoj</h2>

<h3>TEMOJ:</h3>
Gejunulaj subkulturoj, malkutimaj aspekto kaj agado, konflikto de generacioj, negativaj stereotipoj, perforto.
<br>
<p>
Sur nia strato oni povas renkonti diversajn homojn. Mi ŝategas rigardi iliajn vestojn. Avo diras, ke laŭ vesto oni povas foje rekoni la karakteron de iu homo kaj la celojn de lia vivo. Kelkaj malgrandaj infanoj kaj plenkreskuloj foje portas preskaŭ la samajn vestaĵojn – almenaŭ de malproksime tiel aspektas. Plenkreskuloj verŝajne ne havas multajn ideojn, do ili simile vestas sin kaj siajn infanojn. Aŭ eble ili ne havas sufiĉe da mono.</p><p>
La plej grandaj malsimilaĵoj estas videblaj ĉe geknaboj en mezlernejo. Kelkaj ŝategas vesti sin tute diference de la plimulto kaj grupiĝas por montri sendependecon. Kiam oni rigardas ilin eĉ de granda distanco, oni povas rekoni al kiu grupo ili apartenas kaj pri kio ili okupiĝas. Avo diras, ke tio nomiĝas subkulturo aŭ bando. Gejunuloj ŝanĝas siajn bandojn kelkfoje kaj kutime, kiam ili fariĝas plenkreskuloj, ili ne plu interesiĝas pri ili. Amuze, ĉu ne?</p><p>
Sur trotuaro antaŭ nia blokdomo ofte staras knaboj en sportaj vestoj. Ili havas razitajn kapojn kaj fumas cigaredojn. Kelkaj el ili surhavas kolorajn aŭ blankajn ĉapetojn. Ili ofte diras malbelajn vortojn kaj aŭskultas strangan muzikon: iu tamburas kaj recitas poemojn (sed la poemoj ne similas al tiuj, kiujn ni aŭdas dum lecionoj en la lernejo, sed estas pli longaj kaj por mi komplikaj). Tiuj knaboj ne havas okupojn post lecionoj kaj iliaj gepatroj ofte ne havas laboron – en la lernejo preskaŭ ĉiuj timas ilin. Tamen la loĝantoj de nia strato konas unuj la aliajn, do se iu el la knaboj estas malĝentila, sufiĉas plendi ĉe ties gepatroj kaj li rapide trankviliĝas – almenaŭ portempe.</p><p>
La knaboj en sportaj vestoj ne ŝatas tiujn, kiuj surhavas ŝalojn. Paĉjo diras, ke la ŝaluloj estas ŝatantoj de futbalo, ili havas propran klubon kaj akompanas sian teamon dum matĉoj en diversaj urboj. Kiam ili iras surstrate, ĉiuj evitas ilin, ĉar ili laŭte krias kaj kantas, diras malbelajn vortojn kaj se iu ĝenas ilin, ili eĉ kapablas bati lin. Ofte ili estas ebriaj kaj bruligas rubujojn aŭ rompas vitrojn de aŭtoj. Pro tio policistoj ofte notas iliajn nomojn, aŭ eĉ arestas ilin.</p><p>
En la korto apud nia domo ofte estas videblaj Henriko kaj Laŭra. Ankaŭ ili havas siajn bandojn kaj oni povas renkonti ilin revenantajn grupe el la lernejo aŭ parolantajn en la korto pri siaj aferoj. Avo diras, ke gejunuloj en ilia aĝo ne tre ŝatas plenkreskulojn, ofte paŭtas kaj rapide ŝanĝas humoron. Tio estas afero de maturiĝado. Geknaboj tiuaĝe havas aknojn kaj ofte kverelas kun siaj gepatroj. Henriko ofte kverelas kun la patrino, kaj Laŭra kun la patro. La kvereloj okazas precipe kiam ili tro malfrue revenas hejmen, aŭ kiam la gepatroj ne deziras doni al ili monon por pagi biletojn al kinejo.</p><p>
Henriko ŝatas laŭte aŭskulti muzikojn de strangaj ensembloj. Longharaj sinjoroj gitarludas kaj havas raŭkajn voĉojn. Henriko diras, ke oni povas ekami tiajn muzikojn nur kiam oni aŭskultas ilin tre laŭte. Kiam mi demandis Avon, kiel oni povas ami muzikon, li nur ridis kaj diris, ke tio estas nur ia dirmaniero. Muzikon, pentraĵojn, filmojn aŭ librojn oni povas ami per la koro, kaj tio signifas kompreni kaj travivadi ilin. Do, Henriko travivas ĝin tre ofte, sed lia patrino grumblas, ke estas tro granda bruo kaj iam ŝi freneziĝos pro li. Kaj ĉiam komenciĝas granda skandalo.</p><p>
Eĉ se estas varma vetero Henriko surhavas nigran jakon el ledo. Li surhavas ankaŭ nigran ĉemizon kaj longajn, pezajn, ledajn ŝuegojn. Li havas longan hararon kaj sur la brakoj strangajn desegnaĵojn: steletojn, literojn kaj bestojn (eĉ malgrandan verdan drakon!). Avo diras, ke tio nomiĝas tatuaĵo. Oni faras tion per inko kaj pikilo, kaj dume tre doloras. Nu, Henriko diras, ke tio tre plaĉas al junulinoj kaj kiam li estos pli aĝa, li krom tio metos en sian nazon arĝentan ornamaĵon. Tiam li aspektos kiel fama muzikisto el la televido.</p><p>
Ankaŭ Laŭra ĉiam surhavas nigran veston. Ŝiaj haroj estas longaj kaj farbitaj, vizaĝo pala, brovoj kaj okulharoj ankaŭ forte farbitaj. Sur la vangoj foje ŝi desegnas nigran larmon aŭ malgrandan ruĝan koron. Ankaŭ ŝi surhavas plurajn ornamaĵojn en la oreloj kaj kolpendaĵojn. Ŝi volas simili japanan pupon aŭ heroojn el aziaj fabeloj. Ŝi ne ŝatas la muzikon de Henriko, ĉar ŝi preferas japanajn kanzonojn el Interreto, fantaziajn filmojn kaj bildrakontojn. Foje ŝi invitas konatojn kaj preparas por ili japanecajn manĝaĵojn el rizo, algoj kaj krudaj fiŝoj. Ho ve, terure, mi neniam manĝus ilin! Tamen Avo diras, ke tio nomiĝas suŝio kaj ĝi estas tre bongusta.</p><p>
Eĉ se iu portas strangan veston kaj renkontiĝas kun nekutimaj personoj, tio ne signifas, ke li estas malbona aŭ ke necesas eviti lin. Ĉiu havas rajton vesti kaj kombi sin laŭ sia plaĉo, aŭskulti preferatan muzikon kaj renkontadi homojn, kiujn li ŝatas. Se ĉiuj vestus sin egale aŭ farus la samon, la vivo estus tre teda. Danke al diferencaj homoj kaj malsimilaj preferoj la mondo estas pli gaja kaj pli kolora.</p>
