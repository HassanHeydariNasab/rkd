<h1>DUA RENKONTO</h1>
<h2>Sinjoro Johano</h2>

<h3>TEMOJ:</h3>

Diversecoj de aĝo kaj sekso, maljuneco, psika malsano, malkutimaj aspekto kaj agado, soleco, milito, koncentrejo, morto, sufero pro rememoraĵoj
<br>
<p>
Mikaelo loĝas en la sama vilaĝo kiel Avo. Li estas pli aĝa ol mi kaj pro tio li estas terure memfida. Ni ne havas komunajn temojn por babili, ĉar lin interesas nur aŭtoj kaj komputilaj ludoj. Tamen, foje, kiam miaj Gepatroj kaj Avo zorgas pri propraj aferoj, mi ludas eĉ kun Mikaelo, ĉar tie ĉi mi havas neniun amikinon. Foje eĉ teda knabo povas esti utila.</p><p>
Mikaelo havas praavon, kiu estas probable la plej stranga homo en la mondo! Komence mi tute ne sciis, ke li estas praavo de Mikaelo, ĉar ĉiuj kutime nomas lin Sinjoro Johano. Liaj familianoj diradas tiel, kaj la genajbaroj, kaj la leterportisto... simple ĉiuj. Mikaelo opinias, ke ekde kiam li memoras, ĉiam estis tiel.</p><p>
Sinjoro Johano parolas al neniu. Li nur rigardadas. Tamen tre strange li rigardas, kvazaŭ li ne vidus. Li verŝajne neniam ridetas, sed nur peze spiradas. Kvankam ekstere estas varma vetero, li ĉiam surhavas lanan ĉapeton kaj dikan bluzon. Strange, ĉu ne? Iun tagon mi observis lin tra truo de arbusto kaj mi povus ĵuri, ke li parolis al si mem aŭ al iu nevidebla! Mi tute ne scias, kiel ĉio ĉi okazas. Eble iuj parolas kun personoj, kiujn vidas nur ili? Eble kun iaj fantomoj? Ho ve, mi terure timas fantomojn! Sinjoro Johano verŝajne tute ne.</p><p>
Kiam la vetero estas bela, li plej ofte sidadas sur benko, antaŭ sia hejmo kaj manĝas sekan panon. Mi scias, ke tio estas bona por sano. Panjo diras, ke danke al tio oni havas fortikajn dentojn kaj belan haŭton. Sed Sinjoro Johano ne plu havas dentojn, ĉar li estas tre maljuna – eĉ pli maljuna ol Avo. Por lia haŭto la pano ankaŭ ne tre bone efikas, ĉar li ĉiam havas ruĝajn nazon, vangojn kaj orelojn. Kiam mi diris al Panjo, ke Sinjoro Johano havas vizaĝon kvazaŭ senbarba Sankta Nikolao, ŝi iom koleris kaj diris, ke kelkaj personoj tiel aspektas kaj oni ne rajtas ridi pri ili. Sed tiam mi ja tute ne ridis!</p><p>
Foje Sinjoro Johano subite ekstaras de sur la benko kaj komencas kuri, kvazaŭ fuĝante de iu. Li kuras, kuras kaj kuras... kaj finfine kaŝas sin malantaŭ arbustoj apud iu vilaĝa butiko aŭ sub benko de bushaltejo. Tiam la Gepatroj de Mikaelo fariĝas tre maltrankvilaj. Ili serĉas Sinjoron Johanon en la ĉirkaŭaĵo kaj trovinte lin, ili devas longe konvinkadi lin, ke jam estas sekure kaj ke li povas reiri hejmen.</p><p>
En tiuj okazoj Mikaelo fariĝas nervoza kaj eĉ ne iras eksteren por ludi, ĉar liaj kolegoj mokas lin dirante, ke en lia familio estas frenezulo, do se Sinjoro Johano estas freneza, certe ankaŭ Mikaelo iam freneziĝos. Kompatinda Mikaelo!</p><p>
Mi demandis Avon, kio okazas al Sinjoro Johano kaj ĉu vere Mikaelo freneziĝos? Avo unue iom tiretis sian barbon (li ĉiam faras tiel pripensante ion) kaj poste prenis de breto libron kun nigre-blankaj ilustraĵoj. Sur ili estis koridoroj kvazaŭ faritaj el pikdratoj, soldatoj kun pafiloj kaj multe da homoj en vestaĵoj similaj al piĵamoj kun strioj. Sur la fotoj estis eĉ tre malgrandaj infanoj, ege maldikaj kaj terurigitaj de timo. Sola mi ne povus rigardi tiujn terurajn bildojn. Tamen Avo trankvile klarigis ĉion al mi.</p><p>
Li rakontis, ke kiam Sinjoro Johano estis tre juna, estis granda milito. Iun tagon venis malbonaj homoj, forprenis lin kaj lian tutan familion el la hejmo kaj retenis ilin en koncentrejo. Tio estas speciala malliberejo por diversaĝaj personoj, kiujn oni enfermis tie, kvankam ili faris nenion malbonan. La soldatoj devigis ilin laboradi kaj longe stari malgraŭ frosto. Oni ankaŭ tre malmulte nutradis ilin. Pro ĉio ĉi multaj el la malliberuloj mortis aŭ grave malsaniĝis.</p><p>
Ĝuste en la koncentrejo frostvundiĝis la nazo kaj vangoj de Sinjoro Johano – kaj pro tio li havas hodiaŭ tiel malbelan vizaĝon kaj ŝatas dikajn vestaĵojn. Ĉar dum kelkaj jaroj li malsatadis, reveninte hejmen li estis tre feliĉa, ke ĉiun tagon li povas ion manĝi. Tamen ekde tiam li daŭre timas, ke la manĝaĵo ne sufiĉos. Pro tio li ĉiam manĝadas ŝparitan sekan panon.</p><p>
En la koncentrejo pereis ĉiuj proksimuloj de Sinjoro Johano kaj pluraj liaj konatoj. Lian Panjon mortpafis gardisto. Sinjoro Johano vidis tion kaj neniam forgesis. Iun tagon li diris al Avo, ke li revas konversacii kun sia Panjo. Foje eĉ ŝajnas al li, ke ŝi revenis kaj staras apude. Tiam li rakontas al ŝi siajn aferojn. En pli malbonaj tagoj, kiam la rememoraĵoj estas tro fortaj kaj en sonĝoj aperas la malbonaj homoj, tiam Sinjoro Johano kvazaŭ denove fariĝas infano kaj provas fuĝi de la bildoj el la pasinteco. Li do kaŝas sin same kiel li faris en la koncentrejo, kiam li timis, ke iu faros al li ion malbonan.</p><p>
Nun mi jam scias, ke oni ne rajtas diri, ke li estas frenezulo. Tio estus tre malĝentila. Avo diras, ke Sinjoro Johano tre multe suferadis en sia vivo kaj tial estas al li malfacile liberiĝi de rememoraĵoj. Li do agas iom strange, sed ĉiam li estas bona, sentema homo, kies historio povus multon instrui al ni ĉiuj.</p><p>
Eĉ se iu agadas malsame de la plimulto en la ĉirkaŭaĵo, tio ne signifas, ke li estas malbona aŭ evitinda. Personoj, kiuj havis multajn malfacilajn travivaĵojn, bezonas speciale multe da zorgo kaj ridetoj. Eĉ se ili ne emas babiladi, certe ili estos feliĉaj kiam iu almenaŭ akompanos ilin. Danke al tio, ili sentos sin amataj kaj sekuraj.</p>
