<h1>TRIA RENKONTO</h1>
<h1>Onklinjo Marta</h2>

<h3>TEMOJ:</h3>
Malkutimaj aspekto kaj agado, ekskludo, soleco, morto,
psika malsano, deprimo, sufero pro rememoraĵoj
<br>
<p>
Morgaŭ estos mia naskiĝtago! Mi senpacience atendas ĝin, ĉar miaj Gepatroj, kiel kutime, preparos etan feston. Estos torto kun kandeloj, kruĉo da limonado, kantado kaj gastoj. El tiuj ĉi aferoj mi plej ŝatas la vizitantojn, ĉar malofte eblas kunigi en unu loko ĉiujn, kiujn mi amas. Krome, ĉiuj alvenos bele vestitaj, parfumitaj, kunportos florojn kaj eble iun donacon. Estos tre agrable!</p><p>
Kun la Gepatroj mi foje vizitas diversajn personojn: Avinjon Maria – kiu loĝas ĉe la alia flako de la rivero –, Avon, kelkajn Geonklojn... Ĉe ili mi povas ludi kun gekuzoj, manĝi glaciaĵon, foliumi belajn librojn kaj rigardi fotojn. Ofte ni amuziĝas aparte, dum la plenkreskuloj restadas en apuda ĉambro kaj konversacias pri ege tedaj aferoj: politiko, televidaj filmserioj kaj mono.</p><p>
Mia familio estas mirinda. Mi ŝatas ĉiujn familianojn. Kompreneble kelkajn pli, aliajn malpli. Mi konstatis, ke la plenkreskuloj ne tre ŝatas Onklinjon Marta, ĉar ŝi estas stranga. Ŝi ĉiam estas nigre vestita. Tre malofte ŝi vizitas iun ajn, sed se iu venas, ŝi preskaŭ neniam alparolas la gaston. Ŝi sidas en angulo aŭ sole rigardas tra fenestro. Krome, foje ŝi eĉ ne restas ĝis la fino de la renkonto kaj foriras adiaŭante neniun. Mi rimarkis, ke la plenkreskuloj poste parolas pri ŝi flustre kaj kelkaj eĉ ridas. Ĉio ĉi estas tre tristige, ĉar ni ja estas familio!</p><p>
Onklinjo Marta estas la pli aĝa fratino de mia Patro. Li diras, ke ŝi havis tre malfacilan vivon kaj pro tio ŝi nun estas kvazaŭ floro. Kiam brilas la suno kaj venas belaj tagoj, Onklinjo Marta kvazaŭ ekburĝonas, komencas rideti kaj paroli, promenas ekster la hejmo, zorgas pri rozoj en la ĝardeno, aŭ helpadas al najbarino en ties legombutiko.</p><p>
Tamen pli ofte estas tute kontraŭe. Onklinjo Marta fermiĝas, eĉ iom ŝrumpas kaj kaŝas sin de antaŭ la tuta mondo – same kiel floroj, kiuj antaŭ fulmotondro, aŭ vespere, fermas siajn petalojn. Ŝi tiam ŝutras ĉiujn fenestrojn, ne respondas je telefonalvokoj, kaj dum pluraj tagoj restadas hejme. Paĉjo diras, ke verŝajne en tiuj okazoj ŝi preferas estadi kun propraj pensoj kaj rememoraĵoj, ĉar probable la vivo lacigis ŝin, do ŝi bezonas iom da tempo por denove retrovi sian lokon inter la homoj.</p><p>
Mi ne komprenas kiel tio okazas. Onklinjo Marta ja ne perdiĝis, sed ĉiam estas tie ĉi! Tamen rigardante ŝin oni havas la impreson, ke vere io tia okazis. Ŝi aspektas kvazaŭ ŝi ne plu vivus aŭ ne plu dezirus vivi. Ege malfacila afero. Paĉjo diras, ke tio nomiĝas deprimo. Tio estas malsano, kiun oni devas kuracadi dum pluraj jaroj, sed ofte medikamentoj ne tuj helpas, do malsanulo fariĝas kvazaŭ floroj. Oni ne povas esti infektita de deprimo. Homoj malsaniĝas je tio plej ofte, kiam en ilia vivo okazis io terura aŭ ili pli frue suferis pro aliaj gravaj malsanoj. Ili ne plu kapablas zorgi pri siaj devoj.</p><p>
Onklinjo Marta iam havis edzon kaj du infanojn. Ili estis ordinara familio, en kiu ĉiu havis siajn aferojn kaj zorgojn, sed por ili plej gravaj estis la komunaj plezuroj. Iun tagon ili veturis per aŭto al marbordo. Preskaŭ antaŭ la celo de la vojaĝo ekpluvis kaj la vojo fariĝis tre glita. Subite el vojkurbiĝo venis granda kamiono kaj en la momento, kiam Onklinjo Marta volis devojiĝi por ne trafi ĝin, tiam ŝia aŭto glitis kaj okazis terura akcidento. Saviĝis nur la Onklinjo, sed ŝi estis grave vundita.</p><p>
Reveninte el la hospitalo, dum longa tempo ŝi ne povis rememori kio okazis. Finfine ŝi komprenis, ke ĝuste sur la vojo ŝi perdis siajn proksimulojn. Ŝi komencis kulpigi sin pro la akcidento kaj diri, ke preferinde estus, se ŝi mem estus pereinta; ke tio estas maljustaĵo, ĉar la familianoj ne plu ekzistas kaj ŝi devas vivi kun la konsciencriproĉoj. Se kuracistoj ne preskribus al ŝi specialajn medikamentojn kaj ne konversaciadus kun ŝi tiel ofte, verŝajne Onklinjo Marta farus al si mem ion malbonan.</p><p>
Ekde tiu momento ŝi ĉiam surmetas nigrajn vestojn. Kiam ŝi rigardas infanojn aŭ ridetantajn homojn, ŝi rememoras la propran familion kaj fariĝas tre trista. Estas tagoj, dum kiuj ŝi tute ne emas ellitiĝi, moviĝi, eĉ spiri. Ĉio maltrankviligas ŝin kaj ŝi ne deziras eĉ la plej malgrandan ŝanĝon. Pro ĉio ŝi fariĝas kolera, ĉio ĝenas kaj suferigas ŝin. Tiam do ŝi fuĝas en proprajn rememoraĵojn kaj en pensoj ŝi vagadas tre malproksimen dezirante nur trankvilon.</p><p>
Mi dezirus, ke Onklinjo Marta vizitu min okaze de mia naskiĝtago kaj ke almenaŭ tiam la suno brilu speciale por ŝi. Mi deziras, ke ŝi ne ploru dum ni ĉiuj ridos. Ankaŭ Paĉjo estus feliĉa.</p><p>
Se iun tagon iu el la ĉirkaŭajo ĉesos paroli kun aliaj personoj kaj komencos agadi malsame, tio ne signifas, ke li estas malbona aŭ evitinda. Eble li suferas pro deprimo kaj serĉas novan vojon al homoj, kiujn en la fundo de sia koro li daŭre amas. Li bezonas tre multe da atento kaj zorgo por rekomenci ĝui la vivon.</p>
