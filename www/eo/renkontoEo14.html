<h1>DEK KVARA RENKONTO</h1>
<h2>Familio de Onklino Herta</h2>

<h3>TEMOJ:</h3>
Morto, milito, diversecoj de lingvo kaj religio, rememorado pri prauloj, negativaj stereotipoj kaj antaŭjuĝoj.
<br>
<p>
Komence de novembro ni ĉiam iras al tombejo por lumigi kandelojn sur tomboj. Tiam pli ofte ol kutime ni rememoras mortintojn. Ni regule vizitas kaj ordigas tombojn de familianoj, sed escepte en novembro ni iras ankaŭ al la tomboj de personoj konataj al mi nur el la rakontoj de Avo kaj Gepatroj; soldatoj mortintaj dum milito, unuaj loĝantoj de nia urbeto... Ni ĉiam vizitas la tombon de Onklino Herta kaj Onklo Romualdo.</p><p>
Kiam mi estis ankoraŭ tre malgranda (tiel malgranda, ke mi eĉ ne memoras), ofte doloris min la gorĝo. Mi do ne povis regule iri al la infanĝardeno, ĉar preskaŭ ĉiutage mi estis malsaneta. Panjo kaj Paĉjo ne povis zorgi pri mi hejme, ĉar ili devis labori. Ili do petis helpon de najbara familio, ke ĝi prizorgu min dum ilia foresto. La familio konsistis el tre interesaj personoj: Onklino Herta, Onklo Romulado kaj iliaj infanoj – Barbara, Irena, Petro kaj Eduardo.</p><p>
Onklino Herta naskiĝis en Germanio. Ŝia patro estis ministo kaj kiam en Pollando mankis al li laboro en la karbominejo, li ekloĝis ĝuste tie trans la germana landlimo. Kiel knabineto, Onklino Herta ludis kun aliaj infanoj en la korto kaj lernis tre bone paroli la germanan. Ŝi parolis pli bone la germanan ol la polan, ĉar tiel evidente oni parolis ĝin en la lernejo, butikoj kaj surstrate. Tamen iun tagon komenciĝis milito kaj ili ĉiuj devis reiri al Pollando.</p><p>
Onklo Romualdo estis Ruso. Kiam komenciĝis la milito, dum kelkaj jaroj li devis militservi. Kiam la milito finiĝis, lia brigado haltis en la urbeto en kiu ni loĝas nun. Post la milita periodo oni povis trovi tie multajn bombojn kaj minojn. Onklo Romulado kaj liaj kunuloj ricevis ordonon purigi la urbeton je tiuj militaĵoj. Bedaŭrinde iun tagon unu mino eksplodis kaj grave lin vundis.</p><p>
Kuŝante en hospitalo Onklo Romualdo renkontis Onklinon Hertan, kiu flegis lin dum pluraj monatoj, nutris lin, ŝanĝis liajn bandaĝojn kaj promenigis lin. Onklo neniam tute resaniĝis kaj ne plu volis reveni al sia patrujo. Bonŝance li kaj Onklino Herta enamiĝis, decidis geedziĝi kaj kune vivi en nia urbeto por ĉiam.</p><p>
Ne ĉiuj loĝantoj ŝatis ilin3. En la urbeto oni memoris soldatojn de diversaj armeoj, kiuj preterpasante dum militoj ofte bruligis domojn kaj faris multajn malbonajn aferojn. Onklino kaj Onklo ne parolis sufiĉe bone la polan lingvon, pro tio oni ofte traktis ilin kiel fremdulojn. Sed kiam ili kreis familion kaj laboris en la urbeto dum pluraj jaroj, ili amikiĝis kun multaj personoj, helpadis al ili kaj finfine oni komencis konsideri ilin kiel ordinarajn malnovajn geloĝantojn. Unu el iliaj amikoj estis Avo, kiu krom Esperanto scipovas kelkajn aliajn lingvojn, do ili povis facile interkomunikiĝi.</p><p>
Barbara, Irena, Petro kaj Eduardo naskiĝis kaj kreskadis do en hejmo, kie oni parolis tri lingvojn: la germanan, la rusan kaj la polan. Bonege, ĉu ne? Tamen antaŭ multaj jaroj tio ne estis konsiderata bona afero. Avo rakontis, ke multaj personoj malŝatis tion. Do, nur pro tio, ke foje ili ne sukcesis trovi taŭgan vorton por diri siajn pensojn, kelkaj malbone agis dirante, ke ili estas spionoj aŭ perfiduloj. Nur instruistoj en la lernejo komprenis la malfacilaĵojn de la infanoj kaj provis helpadi al ili.</p><p>
Avo diras, ke post milito aŭ alia katastrofo, homoj timas pri sia sorto, ĉar ili daŭre memoras terurajn momentojn el la pasinteco. Kelkaj tiam kondutas malamike kaj suferigas eĉ infanojn kulpigante ilin pro eraroj de iliaj gepatroj kaj geavoj. Barbara, Irena, Petro kaj Eduardo havis do multajn problemojn – ne nur pro sia lingvaĵo, sed ankaŭ pro religio.</p><p>
Onklino Herta estis edukita en katolika religio, kaj Onklo Romualdo en ortodoksa. Tiuj religioj estas tre similaj, sed homoj foje ne rimarkas tion kaj deziras, ke ĉiuj preĝu laŭ la sama maniero kiel ili. En la hejmo de Onklino Herta kaj Onklo Romualdo la infanoj preĝis ĉiam kun siaj gepatroj helpe de diversaj libroj verkitaj per malsamaj alfabetoj kaj kantis kanzonojn en diversaj lingvoj. Eĉ kelkajn festojn ili partoprenis dufoje, ĉar en ĉiu religio estas malsama kalendaro, do oni festas en diversaj tagoj la samajn okazojn.</p><p>
Kiam Barbara, Irena, Petro kaj Eduardo maturiĝis, ili kreis proprajn familiojn kaj instruis siajn infanojn pri respekto al ĉiu religio, ĉar ili scias, ke ĉiuj el ili estas valoraj. Panjo diras, ke tio estas tre bona, ĉar hodiaŭ pli ofte ol antaŭe, oni povas renkonti homojn, kiuj kredas je malsimilaj aferoj. Ili venas el landoj, en kiuj oni preĝas en aliaj lingvoj kaj alimaniere. Ili festas en diferencaj okazoj kaj estimas malsamajn sanktajn librojn, sed iel ajn same kiel ĉie oni precipe deziras vivi pace kaj ĝoje.</p><p>
Avo diras, ke ni lumigas kandelojn sur la tombo de Onklino Herta kaj Onklo Romualdo por montri, ke ni amas ilin, memoras pri ili kaj respektas kiel ili edukis siajn infanojn kaj transdonis gravajn familiajn valorojn.</p><p>
Ankaŭ homoj, kiuj parolas diferencajn lingvojn kaj preĝas diversmaniere, deziras vivi en trankvilo kaj paco. Se oni amas iun, tute ne gravas kiun religion li havas aŭ el kiu parto de la mondo li venas. Gravas nur tio, kia homo li estas kaj kiun estontecon oni deziras kune konstrui por si mem kaj por siaj proksimuloj.</p>
