<h1>DEK KVARA RENKONTO</h1>
<h2>Roberto</h2>

<h3>TEMOJ:</h3>
Malkutimaj aspekto kaj agado, kancero, morto, negativaj stereotipoj.
<br>
<p>
Iun tagon mi sketis en la korto kaj falis. Kiam mi ekstaris, mi konstatis, ke mia kruro estas vundita kaj ke mi havas kapdoloron. Panjo tre maltrankviliĝis kaj veturigis min al hospitalo. Neniam antaŭe mi estis tie, do mi tre timis.</p><p>
Unue ni atendis en longa vico ĉe giĉeto, en kiu afabla sinjorino petis, ke Panjo subskribu iujn dokumentojn kaj poste ŝi indikis al kiu kuracisto ni devas iri. Ni supreniris ĝis la unua etaĝo, kie akceptis nin Sinjoro Doktoro. Li estis tre amuza kaj tre multe parolis! Sinjoro Doktoro diris, ke mi certe falis de sur dinosaŭro, aŭ trafis min kosmoŝipo, kaj ke li devas do min komplete volvi per bandaĝo. Eĉ Panjo, kvankam ŝi estis tre maltrankvila, komencis rideti, ĉar ŝi sciis, ke li ŝercis.</p><p>
Sinjoro Doktoro rapide ŝmiris mian kruron per medikamento kaj ja bandaĝis ĝin. Tio iomete doloris min, sed mi estis tiel ŝokita, ke mi eĉ ne ploris. Poste mi veturis kun li per lifto en malluman ĉambron, kie per radioj iu sinjorino faris foton pri mia kapo. Tio nomiĝas iksradia foto kaj tute ne dolorigas! Dum la sinjorino prilaboradis la foton, ni devis atendi en koridoro.</p><p>
Tie alparolis min knabo. „Saluton Kama!” – li diris. „Verŝajne vi ne rekonas min.” Ho ve, vere! Estis Roberto el mia lernejo. Antaŭe ni ofte kunludadis dum paŭzoj, sed de tempo mi ne plu renkontis lin. Mi devas konfesi, ke tie ĉi li aspektis tre strange kaj se li ne alparolus min, mi preterpasus ne rimarkinte lin aŭ eĉ ne volus paroli kun li.</p><p>
Roberto estis en piĵamo kaj tute ne havis harojn sur la kapo, nek brovojn, nek okulharojn. Li iris tra la koridoro tre malrapide kaj tenis altan stangon, sur kiu pendis stranga plasta saketo ligita kun tubeto, kiu finiĝis sub lia piĵamo. Sinjorino en kolora vesto gvidis lin por fari iksradian foton. Elirinte el la ĉambro li eksidis apud min por atendi, do ni povis iomete babili. Mi ne sciis pri kio demandi unue, sed ŝajnas, ke Roberto estis jam kutimiĝinta kaj mem rakontis al mi ĉion.</p><p>
Antaŭ kelkaj monatoj li falis dum leciono de gimnastiko kaj ne povis leviĝi. Alvenis kuracistoj per blanka kamioneto kaj kun laŭta signalo transportis lin al hospitalo. Tie oni ekzamenis lian sangon, faris iksradian foton kaj tre detale ekzamenis ĉion. Kiam lia patrino alvenis por paroli kun la kuracistoj, unue ŝi tre longe restis en ilia ĉambro kaj poste ŝi eliris plorante kaj longe brakumis Roberton. Sinjoro Doktoro diris, ke Roberto havas kanceron kaj se li ne prenos tuj medikamentojn, li povos rapide morti.</p><p>
Mi ne scias detale klarigi kio estas kancero. Avo diris al mi, ke estas tiel, kvazaŭ interne de Roberto ekloĝus iu nevidebla besteto. Komence ĝi dormas, do estas malfacile konstati, ke ĝi estas tie. Sed post ĝia vekiĝo, ĝi estas tre kolera kaj komencas mordi kaj difekti tion, kion homo havas en la ventro, kapo kaj aliaj korpopartoj. La malsano estas vere tre danĝera. Pro tio la malsanulo, liaj gefamilianoj kaj personoj, kiuj zorgas pri li, tre malfacile travivas ĉion.</p><p>
Por forigi la malsanon el Roberto, en la hospitalo oni lumigadis sur lin specialan lampon kaj glutigadis al li multajn pilolojn. Kiam tio jam ne efikis, oni metis en lian bruston maldikan tubeton per kiu nun li ricevas la medikamentojn. Ĝuste pro ili Roberto estas tre malforta, ĉio multe doloras lin kaj li perdis ĉiujn harojn.</p><p>
En la parto de la hospitalo, kie li nun loĝas, estas multaj infanoj same kalvaj kiel li kaj ankaŭ plenkreskuloj. Sed neniu el ili ridas aŭ miras vidante la kalvulojn, ĉar oni scias, ke dum tiu malsano okazas tiel. Sinjoro Doktoro diris, ke kiam Roberto resaniĝos, liaj haroj rekreskos. Tamen oni ne povas certi, ĉu ili estos samaj kiel antaŭe. Foje hararoj rekreskas kun alia koloro aŭ fariĝas hirtaj, kvankam antaŭe estis tute malsamaj.</p><p>
Malsanon, kiel tiu de Roberto, oni tre longe kuracas, eĉ dum kelkaj jaroj – iom en hospitalo, iom hejme. Pro tio Roberto ne povas nun veni al nia lernejo. Tie en la hospitalo ankaŭ estas lernejo, sed nur unu klasĉambro en kiu lernas gelernantoj en diversaj aĝoj. Estas ankaŭ ludejo en kiu la malsanuloj povas uzi televidilon, komputilon aŭ ludilojn. Sed foje ili estas tiel malfortaj kaj sentas tiel grandan doloron, ke ili tute ne povas veni tien. Ili do kuŝas en litoj kaj eĉ ne emas paroli kun iu ajn.</p><p>
Eĉ se iu aspektas alimaniere ol ĉiuj, ĉar li estas grave malsana, tio ne signifas, ke li estas malbona kaj ke necesas eviti lin. Ne gravas ĉu li malsanas hejme aŭ en hospitalo: ĉie li bezonas helpon, ne nur de kuracistoj kaj flegistinoj. Al malsanulo oni ĉiam povas rideti kaj rakonti ion interesan – eĉ se li ne havas sufiĉe da forto por ludi. Oni povas peni deturni lian atenton de la malsano, plibonigi liajn vivkondiĉojn kaj kuraĝigi lin almenaŭ per ĉeesto.</p>
