<h1>DEK UNUA RENKONTO</h1>
<h2>Daria</h2>

<h3>TEMOJ:</h3>
Malkutimaj aspekto kaj agado, ciganoj, malriĉeco, malsato, ŝtelo, negativaj stereotipoj, antaŭjuĝoj, diskrimino, senhejmaj infanoj.
<br>
<p>
Hodiaŭ pasas la tago de ordigado. Paĉjo diras, ke tiam la tuta hejmo renversiĝas, do por eviti freneziĝon, li forveturas por viziti Avon. Kutime li revenas vespere kaj preparas por ĉiuj bongustegajn krespojn. Dume, kun Panjo, mi trarigardas ŝrankojn kaj bretarojn ordigante la trovitajn objektojn en du skatolojn. En la unuan ni metas la necesajn, kiuj devas resti, kaj en la duan tiujn, kiujn ni ne plu uzos.</p><p>
Okazas, ke ni ricevas donace aŭ mem aĉetos ion, kio jam troviĝas hejme, aŭ kio finfine ne estas uzata. Tial foje mi havas duoblajn librojn, ludilojn, por kiuj mi jam estas tro granda aŭ kiuj neniam plaĉis al mi (Avinjo Maria ĉiam aĉetas ĝuste tiajn). Sed la plimulto de la nebezonataj aĵoj estas vestaĵoj, ĉar mi rapide kreskas kaj ne plu povas surmeti ilin. Panjo diras, ke oni rajtas nek forĵeti ilin, nek forporti en kelon, kie ili povus difektiĝi. Ŝi opinias, ke necesas dividi tiajn objektojn kun personoj, kiuj bezonas ilin kaj certe estos kontentaj.</p><p>
En la korto tre ofte ludas Daria, foje eĉ dum la tuta tago. Ŝi loĝas proksime, en ligna dometo kaj neniam estas sola. En ŝia hejmo ĉiam troviĝas kelkaj personoj. Ŝi havas plurajn gefratojn, gekuzojn, geonklojn... Panjo diras, ke la familio de Daria estas tre integriĝema, ĉar ili estas ciganoj. Ĉio ĉi nomiĝas tradicio.</p><p>
La familio de Daria estas tre malriĉa. Nur ŝia patro laboras de tempo al tempo, kaj la patrino mastrumas kaj zorgas pri ĉiuj infanoj. En la lernejo Daria apartenas al mia klaso, sed ŝi venas tre malofte – unufoje semajne, eĉ malpli. Ŝi devus esti en pli supera klaso, sed ŝiaj notoj estis malbonaj kaj ŝi devas relerni pli facilan programon. Ankaŭ ŝiaj gefratoj.</p><p>
Daria diras, ke ŝi ne ŝatas la lernejon. Ŝi ne eltenas sidadi ĉe skribotableto dum tuta leciono, kaj se ŝi vagadas en la klasĉambro, nia Instruistino grumblas. Daria ne ĉiam komprenas, kion oni diras al ŝi, ĉar hejme la familio parolas nur la ciganan lingvon. Do, en la lernejo Daria enuas, malbone lernas kaj ne faras hejmtaskojn. Ŝi ankaŭ ne emas ŝanĝi vestaĵojn por gimnastiki, ĉar ŝi hontas. Ofte ŝi havas malpuran kaj truitan ĉemizon. En ilia hejmo ne estas akvo el krano, foje mankas ankaŭ elektro, do ne eblas lavi kaj purigi ĉion.</p><p>
La infanoj en la lernejo ne tre ŝatas ŝin. Ili opinias, ke Daria estas stulta, malpura kaj malbonodoras. Kiam iu ĝenas ŝin, ŝi plendas al siaj fratoj, kiuj koleras kaj batas tiujn, kiuj diris pri ŝi malbonajn aferojn. Okazas tiam granda skandalo, kaj ĉiuj devas iri la la direktoro por klarigi la problemojn. Nia Instruistino estas tiam maltrankvila kaj venigas al la lernejo la gepatrojn de Daria. Post tiaj okazaĵoj Daria dum kelkaj tagoj ne venas al la lecionoj.</p><p>
Daria ne estas invitata de aliaj infanoj al iliaj hejmoj, ĉar ili opinias, ke ŝi ŝtelas. Iun tagon ŝi prenis sandviĉon el mia sako, ĉar ŝi estis malsata. Kiam mi rakontis pri tio al Panjo, ŝi tre maltrankviliĝis, sed ekde tiam ŝi donas al mi unu sandviĉon pli. Tiel mi ĉiam povas dividi manĝaĵon kun Daria, kaj kiam ŝi ne estas en la lernejo, mi povas dividi ĉion kun iu ajn bezonanta. En mia klaso estas kelkaj infanoj, kiuj hejme ne matenmanĝas kaj foje eĉ ne tagmanĝas. Iliaj gepatroj estas senlaboruloj, do ofte mankas al ili mono eĉ por manĝaĵoj.</p><p>
Avo iam montris al mi libron kun bildoj, kiu rakontas, ke iam ciganoj vagadis tra la mondo en ĉaroj. Ili posedis ĉevalojn, katenitajn ursojn, vendadis al homoj kaldronojn kaj patojn. Ciganinoj profetis estontecon per kartoj kaj vendadis kolorajn vestaĵojn. Nun ili ne plu faras tion. Neniu plu deziras aĉeti iliaj patojn kaj vestaĵojn, ĉar en grandaj magazenoj tiuj estas malpli multekostaj kaj pli variaj laŭ la elekto. En urbocentroj, kie ili nun loĝas, ne eblas bredi ĉevalojn aŭ ursojn. Avo diras, ke la mondo ŝanĝiĝis de post tiu tempo, sed kelkaj personoj ne volas tion rimarki.</p><p>
Pro tio nun pluraj ciganoj estas tre malriĉaj kaj ne scias zorgi pri diversaj problemoj. Pro tio, ke ili ne venas al lernejoj, multaj el ili scias nek legi, nek skribi. Pro tio neniu deziras akcepti ilin por labori. Se ili ne havus grandan familion, kiu povus helpi ilin, la vivo de multaj el ili estus tre malfacila.</p><p>
Eĉ se iu estas malriĉa, ne havas modajn vestaĵojn kaj stinkas, malbone lernas kaj pasigas sian tempon surstrate, tio ne signifas, ke li estas malbona, kaj ke oni devas eviti lin. Ĉiu familio havas proprajn problemojn kaj provas solvi ilin laŭ siaj ebloj – foje efike, alifoje malefike. Anstataŭ ne rimarki aŭ forlasi iun vivantan en mizero, preferinde estus ekkoni lian sorton kaj reciproke dividi niajn mondojn. Por ĉiuj tio estos tre grava leciono pri la vivo.</p>
