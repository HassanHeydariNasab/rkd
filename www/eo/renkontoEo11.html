<h1>DEK UNUA RENKONTO</h1>
<h2>Emilia</h2>

<h3>TEMOJ:</h3>
Riĉeco, soleco, solaj gepatroj, divorco, manipulado, klaĉado.
<br>
<p>
Nia lernejo estas malgranda, do preskaŭ ĉiuj konas unuj la aliajn. Ankaŭ niaj gepatroj kaj geinstruistoj, ĉar ni loĝas proksime. Foje tio estas tre utila, kiam necesas pruntepreni kajeron aŭ peti ies helpon en diversaj aferoj. Ni ne devas serĉi konatojn en granda distanco. Ni ofte renkontiĝas kaj ĉiuj pri ĉiuj ĉion scias. Nu, preskaŭ! Sed estas ankaŭ Emilia kaj ŝia patrino. Ili estas iom strangaj kaj iom misteraj.</p><p>
Emilia loĝas kun la patrino kaj servistino. Ili alvenis nur antaŭ kelkaj monatoj. Ŝia patrino estas aktorino kaj ofte forveturas por labori je teatraĵoj aŭ filmoj. Tiam pri Emilia zorgas la servistino. Ŝi mastrumas, preparas manĝaĵojn por Emilia, helpas ŝin solvi lernejajn hejmtaskojn, eĉ venas al la lernejo por renkonti geinstruistojn, se necese. Tamen ŝajnas, ke ili ne ŝatas unu la alian, ĉar Emilia neniam parolas pri ŝi. Ni eĉ ne scias la nomon de la servistino!</p><p>
La patrinon de Emilia mi vidas tre malofte. Mi konas ŝin bone el televido, ĉar ŝi rolas en seria filmo por infanoj. Kiam ŝi revenas hejmen, ŝi devas esti tre laca, ĉar ŝi ege malofte iras eksteren. Promenante kun Emilia, ŝi ĉiam surhavas nigrajn okulvitrojn. Strange, ĉu ne? Eble ŝi ne deziras, ke iu rekonu ŝin? Tamen ĉiuj iel ajn scias, ke estas ŝi. Oni nur mallaŭte parolas pri ŝi kaj se ŝi ne vidas, oni indikas ŝin per fingro al aliaj, ĉar ŝi estas vera stelulino.</p><p>
Emilia ĉiam havas tre belajn vestojn. Ŝi posedas amason da roboj, bluzoj, pantalonoj, kiujn ne eblas aĉeti en niaj butikoj. Panjo diras, ke ili estas tre multekostaj vestaĵoj kaj ne ĉiu povas aĉeti tiajn. Emilia jes povas, ĉar ŝia patro laboras eksterlande, gajnas tre multe da mono kaj sendas al ŝi valoregajn donacojn. Ankaŭ la patrino de Emilia estas bone salajrata, pro tio ili ne devas heziti, kiam ili deziras aĉeti malkutimajn vestaĵojn, kosmetikaĵojn aŭ aliajn aferojn. Kiam en televido aperas reklamo pri iu nova poŝtelefono aŭ ludilo, oni scias, ke Emilia tuj havos ilin kaj invitados koleginojn por vidigi la novaĵojn.</p><p>
Infanoj el nia klaso ne tre ŝatas ŝin, ĉar Emilia estas tre memfida. Nur kiam ŝi bezonas io (ekzemple kiam ŝi volas kopii ies hejmtaskon aŭ inviti gastojn por montri novajn donacojn) ŝi fariĝas tre afabla al ĉiuj. Ŝi alportas tiam en la lernejon dolĉaĵojn kaj pagas ĉies ŝuldojn ĉe la lerneja butiketo, kiam oni aĉetas kajeron aŭ trinkaĵon. Al kelkaj knabinoj ŝi diras, ke ili estas la plej bonaj amikinoj, sed ŝi tre rapide forgesas tion kaj neatendite eĉ ĉesas paroli kun ili.</p><p>
Knabinoj el mia klaso diras, ke Emilia verdire ne plu havas patron, kaj ke la sinjoro, kiu sendas al ŝi donacojn el eksterlando estas nur iu amiko de ŝia patrino. La vera patro ne loĝas kun ili, ĉar li divorcis je la patrino. Kelkaj opinias, ke ili ne plu amas unu la alian. Aliaj diras, ke la patrino de Emilia ĉiam renkontiĝas kun pluraj sinjoroj, pro tio neniu longe restas kun ŝi. Mi ne scias, kiel tio okazas, sed Avo diris, ke plenkreskuloj foje havas seriozajn problemojn, kiujn infanoj ankoraŭ ne kapablas kompreni.</p><p>
Emilia loĝis jam en pluraj urboj. Ŝia patrino eĉ ĉiujare subskribas kontrakton kun nova teatro kaj ili transloĝiĝas. Ĉio ĉi estas ĝena, ĉar ili eĉ ne sukcesas amikumi kun iu en unu loko, kaj post tre mallonga periodo ili devas forveturi al alia. Mi opinias, ke ĝuste pro tio Emilia ne scias amikiĝi kun koleginoj en la klaso. Ŝi simple neniam lernis esti kun iu dum pli longa periodo.</p><p>
Kiam la servistino havas libertempon, Emilia povas fari hejme kion ajn ŝi deziras. Ŝi ne devas plenumi ĝustatempe la hejmtaskojn; eĉ nokte ŝi rajtas rigardi filmojn – ankaŭ tiajn por plenkreskuloj; ŝi rajtas aĉeti diversajn aferojn per telefono, ludi en kuirejo kaj per la multaj komputilaj ludoj, kiujn ŝi havas. En la tuta hejmo estas amaso da ludiloj. Emilia ne devas ordigi ilin, ĉar tion faras la servistino.</p><p>
Mi pensis, ke la vivo de Emilia estas tre plezurplena, sed Panjo klarigis al mi, ke ŝi certe estas tre malfeliĉa. Ŝi ne povas brakumi siajn gepatrojn kiam ŝi deziras. Ili nek promenas kune, nek vizitas kinejon. Ili ne manĝas kune hejme. Familianoj ne vizitas ilin. Kiam Emilia aperas ie kun sia patrino, tiam homoj rigardas ilin kaj flustre prikomentas, kio certe ne estas agrabla. Avo diris, ke Emilia penas por aĉeti amon kaj amikecon, sed tio neniam funkcias.</p><p>
Pluraj infanoj loĝas nur kun patro aŭ patrino. Kelkaj gepatroj divorcas kaj unu restas sola kun la infanoj. Ne ĉiuj tamen estas riĉaj kiel Emilia kaj ŝia patrino. Aliaj gepatroj tre amas unu la alian, sed ili ne havas laboron, do ili devas forveturi eksterlanden kaj vizitas siajn hejmon kaj infanojn nur kelkfoje en jaro. Multaj tiaj familioj dispeciĝas, kaj la infanoj, kiuj estas pro tio malfeliĉaj, ofte malbone lernas, uzas drogojn aŭ renkontiĝas kun malbonaj homoj. Pri seninfanaj gepatroj, precipe la riĉaj, foje oni rakontas malbelajn kaj malverajn aferojn (tio nomiĝas klaĉo).</p><p>
Eĉ se iu povas aĉeti ĉion, tio ne signifas, ke li estas feliĉa. Senpartneraj gepatroj, eĉ tiuj tre riĉaj, ofte devas peni ankoraŭ pli, ĉar ili havas pli multajn malfacilaĵojn zorgante pri hejmaj problemoj. Iliaj infanoj ofte havas plurajn objektojn, sed al ili mankas la ĉeesto de la gepatroj, amo kaj hejma etoso. Do, eĉ se tiaj homoj estus malfacile elteneblaj, estus bone apogi ilin per amikeco kaj ilin kuraĝigi alfronti diversajn zorgojn. Oni neniam scias, kio povus okazi.</p>

