<h1>UNUA RENKONTO</h1>
<h2>Konatiĝu kun Kamila</h2>

<h3>TEMOJ:</h3>

Diverseco de nomoj,
Malkutima agado,
Malsano,
Klaĉado
<br>

<p>
Saluton! Mi estas Kamila.
</p><p>
Miaj Gepatroj kaj Avo nomas min Mila – sed nur kiam mi kondutas bone. Tamen, se mi malbone agas, aŭ tro multe plendadas, ili nomas min Kamila. Laŭ mi, multe tro serioze, ĉu ne? Kvankam onidire en la mondo ekzistas iu princino Kamila kaj eble estus agrable, se min mem oni iam nomus tiel. Mi ankoraŭ pripensos la aferon.</p><p>
Mi plej ŝatas la kromnomon Kama. Panjo diras, ke same kiel Mila, ĝi estas karesa kaj mi povas uzi ilin ambaŭ ĉar ĉiuj personoj iel ajn scios, ke temas pri mi. Do, mi estas Kama por geamikoj, koleginoj en la lernejo kaj eĉ por mia Instruistino. Mia antaŭnomo estas do unika! Certe ankaŭ la via estas tia. Eĉ se estas kontraŭe, tio tute ne gravas kaj vi rajtas inventi antaŭnomojn, kiujn vi deziras, kaj se iam ni renkontiĝos, mi nomos vin kiel vi preferas. Mi promesas.</p><p>
Malgraŭ la unika antaŭnomo mi estas verŝajne tute ordinara knabineto, la plej simpla en la tuta mondo. Mi ŝatas legi librojn kun bildoj, sketi, rigardi en televido programojn pri bestoj. Kiam mi estos pli aĝa, miaj Gepatroj aĉetos por mi hundon, aŭ katon... aŭ kobajon! Nuntempe mi ankoraŭ ne scias, pri kiu besteto mi zorgos, ĉar ĉiumomente interesas min io nova kaj estas malfacile decidi.</p><p>
Mi lernas en elementa lernejo kaj plenuminte ĉiujn taskojn mi ludadas kun kunulinoj en la korto apud mia domo. Mi ŝatas tomatsupon kaj kukumojn en kremo. Mi ŝatas mian jakon kun koloraj strioj, kiun iam mem faris por mi Avinjo. Ŝi mortis, ĉar ŝi estis maljuna kaj laca. Pro tio kun la Gepatroj mi ofte vizitas Avon, kiu nun vivas sole kaj certe estas trista. La nomo de mia Avinjo estis Kamila kaj Panjo diras, ke mi havas la saman nomon ĝuste post ŝi. Strange, ĉar kiam mi naskiĝis, Avinjo ankoraŭ estis vivanta, do ĉu mi povus havi nomon post ŝi? Mi ne tre bone komprenas tion kaj iam petos klarigojn de miaj Gepatroj.</p><p>
Mi ŝategas viziti Avon en lia vilaĝo! Kvankam mi ne ŝatas, kiam salutante li pikas mian vangon per sia pika barbo kaj brakumas foje tro forte – sed poste mi estas kun Avo tre feliĉa. Iam li laboris kiel ĵurnalisto kaj vojaĝadis tra la tuuuta mondo, paroladis kun muuultaj homoj, fotis ilin kaj poste ĉion priskribadis en kolora gazeto aŭ rakontadis en radio. Li povis fari tion, ĉar li estas esperantisto. Li parolas Esperanton – la internacian lingvon – kaj danke al tio havas ĉie multajn geamikojn. Bonege, ĉu ne?</p><p>
Avo diras, ke la mondo estas grandega, mistera kaj grandioza. Estas mirinde kiam li prenas de ŝranko fotalbumojn kaj rakontas pri vidindaĵoj. Kompreneble la samajn aferojn eblas vidi en televido aŭ Interreto, sed mi preferas aŭskulti Avon, ĉar li multe ŝercas. Li diras, ke mi estas same babilema kiel li kaj pro tio li ankoraŭ pli amas min. Amuza estas mia Avo, ĉu ne?</p><p>
Danke al niaj babiladoj mi jam scias, ke en la mondo ekzistas diversaj homoj. Unuj estas malgrandaj, kiel mia najbarino Agata, kies gepatroj ĉiumatene ŝin kondukas al infanĝardeno. Aliaj estas altaj, tre grandaj, kaj surhavas grandegajn ŝuojn – kiel mia Paĉjo. Kelkaj estas maljunaj, kiel Sinjoro Irek, kiu estas najbaro de Avo. Aliaj estas junaj, kiel la eta Emila el la teretaĝo, kiu en la pasinta semajno perdis sian unuan denton. Homoj aspektas diversmaniere. Unuj havas rondan vizaĝon – ekzemple Sinjoro Henriko, kiu estas nokta gardisto kaj dimanĉe ŝatas manĝi muuulte da pastaĵo. Aliaj estas maldikaj kaj havas aknojn sur la nazo – kiel Petro el la gimnazio, kiu strange parolas kaj tuj ruĝiĝas kiam apud li preterpasas junulino. Nu, multaj homoj vivas en malproksimaj landoj kaj tute ne komprenas nian lingvon!</p><p>
Unujn ni ŝatas, aliajn ne. Mi ne scias kial. Foje, se mi ne konas iun knabon, mi supozas, ke verŝajne mi lin ne ŝatus, sed kiam ni interkonatiĝas, plej ofte okazas, ke li estas tute simpatia kaj eblas ludi kune.</p><p>
Ekzemple iam mi ne ŝatis Sinjoron Petro, ĉar li havas grandan hundon kaj preterpasante la koridoron tre laŭte tusas – eĉ nokte. Foje tio vekis min kaj pro tio mi timas eĉ saluti lin. Krom tio, kelkaj pli aĝaj knaboj el nia korto diris, ke Sinjoro Petro certe estas krimulo, ĉar neniu normala persono promenigas sian hundon nokte kaj dum pluvas.</p><p>
Iam dum mi promenadis kun miaj Gepatroj, Sinjoro Petro proksimiĝis al ni kaj montriĝis, ke li estas tute ordinara. Li eĉ permesis al mi karesi lian hundon! Paĉjo klarigis al mi poste, ke en sia junaĝo Sinjoro Petro laboris en fabriko kaj malsaniĝis je astmo. Tio estas malsano, pro kiu oni ofte tusadas, sed kiu tute ne estas infekta. Kuracisto konsilis al Sinjoro Petro promenigi hundon ĉiam, kiam li malbone fartas aŭ malfacile spiras. Nun mi ne plu timas lin kaj foje ni eĉ kune distras lian hundon en la korto.</p><p>
Avo diras, ke estas tiel. Post kiam ni konatiĝas de pli proksime kun iu, ni ne plu timas, ne plu opinias lin stranga kaj komencas kompreni multajn aferojn. Post la konatiĝo ni eltrovas, ke la persono estas tre interesa kaj afabla, kvankam antaŭe ŝajnis esti fremda kaj malbona. Mi iom hontas, ke antaŭe mi opiniis Sinjoron Petro krimulo!</p><p>
Nun mi deziras rakonti al vi kelkajn historiojn. Ili temas pri homoj, kiuj havas diversajn problemojn – nu, certe kelkaj el ili estas vere gravaj. Antaŭ iom da tempo, se mi renkontus iun el tiuj personoj, certe mi ankoraŭ pensus simile kiel komence pri Sinjoro Petro kaj timus eĉ paroli al kelkaj el ili. Tamen ili estas simple malkutimaj! Tute ne pro tio, ke ili havas unikajn nomojn, kiel la mia, sed ĉar en ilia vivo okazis malkutimaj aferoj. Ili estas diferencaj de la plimulto el ni kaj ŝajnas pro tio ankoraŭ pli interesaj – kvazaŭ veraj herooj de fabeloj.</p><p>
Se vi legas la libreton sola kaj ne tuj komprenos ĉion el miaj rakontoj, petu helpon de viaj Gepatroj, de via Instruistino aŭ Instruisto, eĉ de via Avo (se vi havas lin), aŭ simple de iu fidinda.</p><p>
Nu, mi do komencu rakonti detale. Antaŭ multaj, multaj jaroj... En la fino de la mondo... Ho ve, tio ja tute ne taŭgas! La historioj, kiujn mi rakontos ne estas ja fabeloj, sed povus esti okazintaj eĉ hieraŭ, eĉ en via ĉirkaŭaĵo! Do ili komenciĝos tute ordinare...</p>
