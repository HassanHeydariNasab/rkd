<h1>DEK DUA RENKONTO</h1>
<h2>Marko kaj Gabriela</h2>

<h3>TEMOJ:</h3>
Vicfamilio, malsano, malsato, sando, HIV/aidoso, negativaj stereotipoj, antaŭjuĝoj, diskrimino.
<br>
<p>
Avo havas novajn najbarojn. En dometo ĉe la alia flanko de lia vilaĝo ekloĝis vicfamilio. Tio estas familio, kiu konsistas el panjo, paĉjo kaj infanoj – sed kelkaj el la infanoj havas ankoraŭ aliajn gepatrojn. Foje okazas, ke la unuaj gepatroj ne volas aŭ ne povas zorgi pri la propraj infanoj, tial oni serĉas vicfamilion kiu akceptus ilin kvazaŭ tiuj estus iliaj propraj infanoj.</p><p>
En la familio de la najbaroj de Avo estas kvar infanoj. Unuj estas Irena kaj Paŭlo, kiuj havas blondajn harojn kaj bluajn okulojn. Ili jam estas grandaj: ili lernas en mezlernejo, kien ili memstare biciklas. La aliaj estas Marko kaj Gabriela, kiuj havas nigrajn hararojn kaj okulojn kaj tre similas unu la alian, ĉar ili estas ĝemeloj. Tio signifas, ke ilia panjo naskis ilin en la sama tago. Ili havas nur kelkajn jarojn, sed kiam ili estos iom pli aĝaj, pro sia simileco, ili povos ŝerci, interŝanĝi vestaĵojn kaj ŝajnigi esti la alia. Bonege, ĉu ne?</p><p>
Marko kaj Gabriela venis el Rumanio kaj restos en la vicfamilio minimume tri jarojn (eble pli, se necese). Ili ankoraŭ ne parolas nian lingvon, ĉar ili ĵus komencis lerni ĝin. En sia lando ili parolas la moldavan. Iliaj veraj gepatroj havas ankoraŭ kelkajn infanojn kaj estas tre malriĉaj. Ili loĝas solaj kaj la infanoj vivas en speciala infandomo (en ĝi loĝas ankaŭ multaj aliaj infanoj, kiuj pro diversaj kialoj ne povas vivi ĉe sia hejmo) kaj en aliaj vicfamilioj. Ili tre sopiras unuj la aliajn kaj certe estas tristaj.</p><p>
La novaj najbaroj de Avo estas kuracistoj. Kiam ili havas liberan tempon, ili vestas sin kiel doktoro-klaŭnoj, vizitas hospitalojn kaj flegejojn por amuzi malsanulojn. Antaŭ tri jaroj ili vojaĝis kun grupo de doktoro-klaŭnoj al Rumanio kaj laboris tie en flegejo por infanoj, kiuj havas HIV/aidoson. Tie ili renkontis Markon kaj Gabrielan, ekamis ilin kaj decidis inviti ilin al nia lando, por ke ili loĝu iom da tempo tie ĉi, trankvile lernu kaj estu kuracataj.</p><p>
Mi estas ankoraŭ tro juna kaj ne scias klarigi kio estas HIV/aidoso, sed Avo diras, ke temas pri tre grava malsano. Se la malsanuloj ne prenas multajn medikamentojn, eĉ malgranda malvarmumo povus esti danĝera por ili. La malsanuloj je HIV/aidoso ofte estas malfortaj, tristaj kaj devas multe ripozadi. Multaj personoj ne komprenas la malsanon kaj provas eviti la malsanulojn por ne infektiĝi! Ili eĉ timas brakumi ilin, mansaluti aŭ kune manĝi. Tamen tiel ne eblas infektiĝi! La najbaroj de Avo jam de pluraj jaroj laboradas kaj vivadas kun malsanuloj je HIV/aidoso kaj ja estas sanaj.</p><p>
Avo diras, ke en Rumanio vivas miloj da personoj malsanaj je HIV/aidoso. Iam en la lando regis malbonaj homoj, kiuj kaŭzis malsaton al la popolo. Eĉ infanoj en la infandomoj ne havis sufiĉe da manĝaĵoj. Iu do ekhavis la ideon injekti sangon al la infanoj, same kiel oni faras en hospitaloj por fortigi malsanulojn. Do, oni injektis sangon al la malsataj infanoj. Bedaŭrinde oni ne kontrolis sufiĉe la aferon kaj injektis sangon prenitan pli frue el malsanuloj je HIV/aidoso. Pro tio multaj infanoj malsaniĝis. Nuntempe ili jam estas plenkreskaj kaj ofte transdonas la malsanon al propraj infanoj. Estas tre malfacile solvi la problemon.</p><p>
En la tuta mondo HIV/aidoso timigas. Homoj timas infektitajn personojn kaj eĉ timas viziti samajn kuracistojn, kiujn vizitas la malsanuloj je HIV/aidoso. Oni ofte ne deziras, ke sanaj infanoj lernu en samaj lernejoj kun la malsanaj. Foje eĉ okazas, ke oni forigas familion de malsanuloj je HIV/aidoso el publika loĝejo.</p><p>
Tial la malsanuloj je HIV/aidoso kaj iliaj familianoj estas tre malfeliĉaj. Ofte ili kaŝas sian problemon por ne perdi laboron aŭ ne esti devigataj fuĝi. Estas malfacile kompreni, ke aliajn malsanulojn oni zorgeme flegas kaj tiujn je HIV/aidoso oni timas, eĉ persekutas, kaj ne deziras renkonti sur sama vojo. Tiaj malsanuloj ofte pensas, ke neniu bezonas ilin, ke ili estas malbonaj kaj danĝeraj. Tio ja estas malvero!</p><p>
Marko kaj Gabriela ankaŭ malsanas je HIV/aidoso, sed danke al la helpo de la vicfamilio kaj de bonaj medikamentoj ili fartas bone kaj eble iam resaniĝos. Ili aspektas kaj ludas kiel ordinaraj infanoj. Se oni ne konas ilian historion, oni eĉ ne pensus, ke ili estas tiel malsanaj kaj povus baldaŭ morti. Avo diras, ke estus tre bone amikiĝi kun ili, por ke ili estu certaj, ke ili vivas en amo, sekuro kaj se okazus problemoj, ili havas konatojn, de kiuj ili ricevos atenton kaj subtenon. Por bonvenigi ilin, Avo portis al ili pomkukon. Kiam ili alkutimiĝos al la nova loko, mi akompanos Avon por konatiĝi kun Marko, Gabriela kaj ilia vicfamilio.</p>
