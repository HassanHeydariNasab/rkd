<h1>SEPA RENKONTO</h1>
<h2>Sinjoro Karleto</h2>

<h3>TEMOJ:</h3>
Senhejmeco, dependiĝo, alkoholismo, hejma perforto, malkutimaj aspekto kaj agado, ekskludo, negativaj stereotipoj, neantaŭvidebleco de agado, soleco.<br>

<p>
Dum la tuta semajno pluvis. Post la lecionoj en la lernejo mi restadis hejme, ĉar Panjo timis, ke mi malsekiĝos kaj malvarmumos. Do, plenuminte hejmtaskojn mi sidis ĉe la fenestro, desegnis, legis kaj rigardis al homoj, kiuj kuris pro la pluvo. Ne ĉiuj tamen saltis super flakoj. Surstrate staris Sinjoro Karleto, kiu timas nek pluvon, nek froston kaj kiun preskaŭ ĉiutage oni povas renkonti en la ĉirkaŭaĵo.</p><p>
Sinjoro Karleto estas senhejma. Foje li loĝas en rubejo, bushaltejo, telefonbudo, aŭ se iu forgesos ŝlosi pordon li dormas en la koridoro aŭ kelo de nia blokdomo. Oni ne scias, kiom da jaroj li havas. Tamen li ne estas maljuna, kvankam li tiel aspektas. Li havas grandan barbon kaj longajn hirtajn harojn sur la kapo. Li vestas sin per makulita verda mantelo kaj blua lana jako. Li iomete similas fabelan sorĉiston. Somere li plektas florkronon, metas ĝin surkapen kaj ĝojas, se iu ridetas al li.</p><p>
En la pasinta vintro Avinjo Maria trikis por li gantojn, ŝalon kaj ĉapon. Tre kortuŝita kaj kontenta li diris, ke neniam antaŭe li ricevis tiel belan donacon; ke Avinjo Maria ĉiam povas kalkuli je li; ke li preĝos por ni ĉiuj kaj ke se iu deziros fari al mi ion malbonan, li defendos min. Afable, ĉu ne? Sed li ne akceptis inviton je nia festa matenmanĝo.</p><p>
Sinjoro Karleto ne laboras kaj havas tre multe da libera tempo. Plej ofte li sidas sur barilo antaŭ butiko kaj parolas al preterpasantoj. Li ne estas malĝentila. Foje li demandas pri vetero, rakontas humuraĵojn aŭ diskutas pri politiko. La vendistino ŝatas lin, ĉar li helpas al ŝi porti en la butikon skatolojn kun vendaĵoj, kaj somere li kunportas akvon el publika pumpilo por akvumi florojn kaj legomojn sur la ekstera vendotablo. Kelkaj personoj aĉetas por Sinjoro Karleto panon aŭ ion trinkeblan. Li ĉiam multe dankas kaj demandas, ĉu li povus tion iel rekompenci.</p><p>
Dum varmaj tagoj Sinjoro Karleto malbonodoras pro tio – laŭ Panjo –, ke li ne lavas sin, ne purigas vestaĵojn kaj ne vizitas friziston. Vintre policistoj ofte forprenas lin kaj dum kelkaj semajnoj oni ne renkontas lin. Sinjoro Karleto loĝas tiam en domo por senhejmuloj, en kiu li povas senpage dormi, manĝi, lavi sin, ricevi freŝajn vestaĵojn kaj renkonti homojn, kiuj vivas laŭ la sama maniero kiel li. Sed kiam alvenas pli agrabla vetero li revenas sur la straton, ĉar tute ne plaĉas al li, ke en la senhejmulejo oni ne rajtas drinki bieron kaj vodkon.</p><p>
Panjo diras, ke ĝuste pro la drinkado Sinjoro Karleto ne havas propran hejmon. Iam li loĝis en alia urbo kun edzino kaj infano. Tamen iun tagon li perdis laboron kaj deprimiĝis. Ĉiutage li pli kaj pli drinkis alkoholaĵojn. Ebria li batis siajn familianojn aŭ rompadis vitrojn de montrofenestroj. Finfine policistoj kondukis lin en malliberejon. Kiam li eliris el ĝi, li ne plu revenis al la familio kaj decidis vivi surstrate.</p><p>
Estas tagoj dum kiuj Sinjoro Karleto estas tre ebria. Tiam li vagadas surstrate, krias kaj kantas kiel homoj en sportejo. Tiuokaze vendistoj ne permesas al li resti antaŭ la vendejoj, najbaroj forigas lin de antaŭ la amasloĝejoj, por ke li ne timigu infanojn. Mi ne scias kien li tiam iras kaj kie li dormas. Multaj personoj timas lin. Najbarino, kiu loĝas en la dua etaĝo kaj havas bebon en puŝĉareto, vidante Sinjoron Karleto ĉiam deturnas la kapon kaj transiras la straton – eĉ kiam li ne estas ebria.</p><p>
Mi malofte parolas kun Sinjoro Karleto, ĉar ni ne havas komunajn temojn. Foje li demandas pri lernejo, faras por mi fajfilon el herbofolio kaj montras kiel fari por uzi ĝin. Mi parolas kun li nur kiam mi promenas kun Paĉjo. Tiam ni haltas apud Sinjoro Karleto kaj demandas, ĉu li bezonas ion. Sed li tre malofte petas helpon. Nur iam li bezonis grandan kudrilon kaj ŝnuron por ripari siajn ŝuojn.</p><p>
Avo diras, ke Sinjoro Karleto estas tre interesa homo, sed kiu ne sukcesis mastrumi siajn devojn. Iam li laboris en fabriko kaj konstruis maŝinojn por minejo. Hejme li bredis kolombojn kaj estis fiera pro multaj sukcesoj. Liaj kolomboj estis tiel belaj, ke li gajnis konkursojn eĉ eksterlande. Iun tagon tamen li drinkis vodkon en la laborejo, okazigis akcidenton kaj pro tio oni maldungis lin.</p><p>
Nun li diras, ke post tio li ekvivis novan vivon kaj li ne scias, ĉu li iam estos sufiĉe kuraĝa por reveni al la edzino kaj la infano. Li ĉiam promesas viziti ilin en venonta monato, sed ĝis nun li neniam efektivigis tion.</p><p>
Eĉ se iu ne havas hejmon, malbone odoras kaj foje estas ebria, tio ne signifas, ke li estas malbona kaj evitinda. Kelkaj personoj perdis siajn hejmon kaj familiojn, ĉar ili ne sukcesis solvi la proprajn problemojn aŭ ne scias vivi kun aliaj homoj. Pluraj senhejmuloj dezirus komenci vivi alimaniere, sed aliaj simple deziras vivi kiel nun. Ĉiu el ili meritas respekton, parolon kaj helpon. Kun ĉiuj eblas dividi tempon, atenton kaj vortojn.</p>
